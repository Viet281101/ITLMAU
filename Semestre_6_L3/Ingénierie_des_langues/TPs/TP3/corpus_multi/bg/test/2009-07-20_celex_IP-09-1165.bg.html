IP/09/1165   Брюксел, 20 юли 2009 г. Мигел Индурайн участва в избора на най-добрите проекти за нов логотип за биологични продукти на ЕС  На 20 юли 2009 г. легендата на колоезденето Мигел Индурайн демонстрира подкрепата си за конкурса за биологичен логотип на ЕС, организиран от Европейската комисия. Мигел Индурайн, известен с петте си последователни победи на Тур дьо Франс, както и с двете си титли от Джиро д’Италия, се присъедини към журито, за да участва в избора на най-добрите проекти по тази общоевропейска инициатива. Като син на земеделски стопанин Мигел Индурайн е имал възможност да усъвършенства познанията си в областта на храните през целия си живот, както и да събере личен опит относно прилагането на тези познания в практиката. Неговият изявен спортен дух и усетът му за правилно хранене представляваха ценна помощ за журито при вземането на решение кои проекти за логотип представят най-добре биологичните продукти и кои от тях да бъдат допуснати до последната фаза на конкурса.  Журито, към което Мигел Индурайн се присъедини за провеждане на окончателната селекция, се състои от група експерти в областта на биологичното земеделие и производство, както и от международно известни специалисти по дизайн.  Сред известните членове на журито са Erik Spiekermann от Германия, творчески директор &amp; управител;  Riitta Brusila-Räsänen , професор по графичен дизайн от Университета на Лапландия, Финландия;  Szymon Skrzypczak , млад дизайнер от Полша, носител на награди за дизайн;  Elisabeth Mercier , директор на агенция BIO от Франция;  Urs Niggli , директор на научноизследователския институт по биологично земеделие (FiBL) от Швейцария;  Tom Václavík , специалист по маркетинг на биологични продукти от Чешката република, президент на Международната асоциация на търговците на биологични продукти;  и Craig Sams , председател на Soil Association от Обединеното кралство.  Председател на журито бе Rob Vermeulen , бивш президент на Pan-European Brand Design Association .   Най-добрите избрани проекти ще бъдат представени на широката публика в Европа, която ще може да избере сред тях окончателния победител.  Избраните проекти ще бъдат публикувани на   http://ec.europa.eu/agriculture/organic/logo/index_es.htm   в края на годината.  Всеки европейски гражданин може да вземе участие в избора на логотип.  От юли 2010 г. новият логотип ще бъде прилаган за обозначаване на биологични продукти в целия Европейски съюз.  За разлика от съществуващия досега биологичен логотип на ЕС, който се използваше на доброволна основа, новият логотип ще бъде задължителен за всички предварително пакетирани биологични продукти, произхождащи от 27 -те държави-членки.   Новият логотип ще допринесе за сигурното обозначаване на действително биологичния произход на продуктите, купувани от потребителите в Европа, както и на съответствието на качеството на продуктите на европейските стандарти.
