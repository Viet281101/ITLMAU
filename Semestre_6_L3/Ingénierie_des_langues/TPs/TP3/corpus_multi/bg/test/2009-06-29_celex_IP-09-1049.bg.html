IP/09/1049   Брюксел, 29 юни 2009 г.  Комисията приветства поетия от производителите ангажимент да предлагат единно зарядно устройство за мобилни телефони  Несъвместимостта на зарядните устройства за мобилни телефони създава сериозно неудобство за ползвателите и създава ненужни отпадъци.  По тази причина Комисията поиска производителите да предложат доброволен ангажимент за разрешаването на този проблем, вместо това да стане чрез приемане на съответното законодателство.  В резултат на това най-големите производители на мобилни телефони се договориха да уеднаквят зарядните устройства в ЕС.  В представен днес на Комисията меморандум за разбирателство производителите поемат ангажимент да осигурят съвместимост на зарядните устройства на базата на микро-USB интерфейс.  Освен това, за да се улесни изпълнението на меморандума за разбирателство, ще бъдат разработени нови стандарти на ЕС, чиято цел е да се осигури продължително безопасно използване на зарядните устройства.  Първото поколение от новите мобилни телефони, използващи единно зарядно устройство, следва бъде на пазара след 2010 г.   Гюнтер Ферхойген, зам.-председател на Комисията, отговарящ за предприятията и промишлената политика, заяви:  „Много съм доволен, че производителите постигнаха споразумение, с което ще се улесни животът на потребителите.  Те ще могат да зареждат мобилните си телефони навсякъде с новото единно зарядно устройство.  Това също така означава значително по-малко отпадъци от електронно оборудване, тъй като на хората вече няма да им се налага да изхвърлят старото зарядно устройство, когато си купят нов телефон.  Много съм радостен също така, че това решение беше постигнато посредством саморегулиране.  По тази причина Комисията не счита за необходимо въпросът да бъде законодателно уреден.“  Днес в ЕС има многообразие от зарядни устройства за мобилни телефони.  С много от тях може да бъде зареждан само определен вид мобилни телефони.  Почти всяко домакинство има колекция от зарядни устройства, които с времето са станали ненужни.  Понастоящем неизползваемите зарядни устройства създават хиляди тонове отпадъци годишно.   Посредством интензивни и конструктивни преговори с Европейската комисия производителите на мобилни телефони се договориха да разрешат проблема.  С предадения на Комисията меморандум за разбирателство производителите се ангажират да осигурят съвместимост на новите мобилни телефони, разполагащи с възможност за обмен на данни, на базата на микро-USB интерфейс, който ще служи и за осигуряване на зареждане.  Очаква се този интерфейс да осигури добър капацитет за зареждане.  В бъдеще:    Ще се улесни живот ът на потребителите при използването на мобилни телефони.    Ще бъде намален броят на зарядните устройства.   Ще има положително въздействие върху околната среда.    Меморандумът за разбирателство ще бъде придружен от нов стандарт на ЕС.  С него ще се гарантира безопасната употреба на новите мобилни телефони, както и отстраняването на проблемите, причинени от радиосмущения.  Европейската комисия продължава да работи в тясно сътрудничество с производителите, за да осигури бързото привеждане в действие на меморандума за разбирателство.  Комисията очаква първото поколение от новите мобилни телефони, използващи единно зарядно устройство, да бъде на пазара на ЕС след 2010 г.  Меморандумът е подписан от следните компании:  Apple, LG, Motorola, NEC, Nokia, Qualcomm, Research in Motion (RIM), Samsung, SonyEricsson и Texas Instruments.  Комисията изразява задоволство, че меморандумът няма да бъде пречка пред нововъведенията на бързо развиващия се пазар на мобилни телефони, тъй като в него не е предвидено използването на конкретна технология завинаги.  Благодарение на това, когато настъпи моментът, меморандумът за разбирателство ще бъде приспособен към бъдещите технологии за зареждане.  Вж. Също  MEMO/09/301 .    За повече информация       http://ec.europa.eu/enterprise/rtte/index_en.htm
