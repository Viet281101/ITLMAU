IP/09/1516  Брюксел, 14 октомври 2009  г.  Косово * — към осъществяване на своята европейска перспектива  Днес Европейската комисия предлага да отбележи нов етап в отношенията на ЕС с Косово. В съобщението си „Косово — към осъществяване на своята европейска перспектива“ Комисията предлага да започне процес, който би трябвало да доведе до безвизов режим на пътуване за гражданите на Косово, както и да започне подготовка за всеобхватно търговско споразумение веднага щом Косово изпълни необходимите изисквания. Комисарят по разширяването на ЕС, Оли Рен, заяви: „Взетото днес решение бележи нов етап. Ние предлагаме редица практически мерки, за да помогнем за подобряването на живота на всички граждани на Косово. Тези мерки ще покажат на Косово, че сближаването с ЕС не е нещо абстрактно, а е свързано с действителни, осезаеми ползи за всички. Сега призоваваме държавите-членки на ЕС да одобрят нашите предложения и да гарантират, че Косово няма да изостане от развитията в останалата част от Западните Балкани.“  Тази инициатива е част от Стратегията на Комисията за разширяване от 2009 г., която включва и Доклада за напредъка на Косово през 2009 г. През ноември миналата година, държавите-членки на ЕС приветстваха предложението на Комисията да потърси начини, по които ЕС би могъл да подпомогне политическия и социално-икономическия напредък на Косово в рамките на цялостния контекст на перспективата за членство на Косово в ЕС. Днес Комисията подчертава основните области на политика, в които Косово трябва да отбележи напредък през следващите няколко години, и посочва начини, по които ЕС може да помогне. В заключение Комисията включва списък с препоръки за политиките. Тя предлага да започне работа по либерализиране на визовия режим за гражданите на Косово. Също така, Комисията предлага да подготви търговските отношения с Косово. Тя желае да проучи начините за участие на Косово в някои програми на ЕО, както и за включването на страната в инициативи в сфери като трудова заетост, предприятия и образование. Комисията предлага и подобряване на политическия диалог на ЕС с Косово и разширяване на обхвата на финансовата помощ на ЕО за Косово, за да бъде включено трансграничното сътрудничество. Мерките на ЕС ще се прилагат постепенно и ще зависят от постигнатия от Косово напредък.  Предложенията на Комисията не засягат позициите на държавите-членки на ЕС относно статута на Косово.  * Съгласно Резолюция 1244/99 на Съвета за сигурност на ООН
