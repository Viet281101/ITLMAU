IP/09/1166  Брюксел, 22 юли 2009 г.  България и Румъния:  необходим е политически консенсус за постигане на напредък в съдебната реформа и борбата с корупцията   Сега е необходима междупартийна политическа подкрепа, за да се подпомогне нарастващият устрем за реформа в двете държави-членки.  При все това необходимо е да се направи повече, за да се постигнат убедителни резултати в съдебната реформа, борбата с корупцията, а в случая на България — и в борбата с организираната престъпност.  Това е основното заключение, до което се стига от двата доклада, приети днес от Комисията.  През последната година Румъния представи важни предложения за реформа на наказателното право, гражданското право и съдебните процедури, но е необходима повече политическа подкрепа, за да се вземат бързи и ефективни решения на една независима съдебна система по делата за корупция по високите етажи.  България започна да преструктурира своята прокуратура и в резултат на това отчете по-голям брой обвинения и присъди.  В същото време борбата с корупцията и с организираната престъпност се нуждае от по-силна политическа подкрепа и това несъмнено трябва да бъде приоритетна задача за новото правителство.  Комисията признава, че са необходими допълнителна подкрепа и мониторинг, и приканва останалите държави-членки да продължат да подпомагат България и Румъния в процеса на реформа.  За да дадат насока на този процес, докладите включват серия от конкретни препоръки, които двете страни трябва да изпълнят през следващата година.   Председателят на Европейската комисия Жозе Мануел Барозу заяви:  „Установеният устрем за реформа сега трябва да се подпомогне от национален политически консенсус, включващ всички политически партии и институции и по-убедително постигане на резултати.  Гражданите в двете страни и в останалата част на Европа трябва да усетят, че никой не стои над закона.  Надявам се, че двете правителства ще предприемат бързо мерки за изпълнение на конкретните препоръки за реформа, които Комисията направи.“  Както в предходните доклади, анализът на Комисията се основава на оценка на напредъка на българските и на румънските власти и на информация от държавите-членки, международни организации, независими експерти и различни други източници.  Комисията имаше няколко мисии в България и в Румъния, включително с подкрепата на високопоставени експерти от други държави-членки.  Докладите отчитат и отговорите на България и на Румъния на изготвените от Комисията подробни въпросници.   Докладът относно напредъка на България отбелязва положителна промяна в отношението и посочва редица технически стъпки, предприети от България в отговор на доклада на Комисията от месец юли 2008 г.  България взе начални мерки за подобряване на резултатите при преследването на тежки престъпления:  реорганизация на прокуратурата и промяна на методологията доведоха до нарастващ брой обвинения, по-конкретно във връзка с измами със средства на ЕС, и до някои първи присъди във връзка с организираната престъпност.  Освен това България анализира забавянията по делата за тежки престъпления и изготви препоръки за ускоряване на съдебните процедури, които препоръки са частично изпълнени и доведоха до бързо приключване на някои дела.  Инспекцията на Висшия съдебен съвет установи окуражаващи резултати и допринесе, съвместно с Върховния касационен съд, за внасянето на подобрения в еднаквото прилагане на закона.   При все това тези признаци на напредък все още не са повлияли на ежедневната реалност на българите, които все още не виждат подобре ния.  Общественото възприятие е, че правосъдието в България е бавно и понякога решенията на съдебните органи са несправедливи, като, според твърденията, някои прокурори и магистрати са обект на влияние и намеса.  В България Наказателният кодекс продължава да е неактуализиран, а съдебната практика страда от прекален формализъм.  Задълбочена реформа на съдебната система все още не е започнала, а положителните резултати от неотдавнашните усилия за реформа остават откъслечни.  Те се нуждаят от подобаваща подкрепа от широк политически консенсус и убедителна стратегия, за да се превърне борбата с организираната престъпност и с корупцията основен приоритет за България.  Докладът призовава България да поеме недвусмислен дългосрочен политически ангажимент да запази и разшири настоящата движеща сила на напредъка, за да се отчетат по-съществени резултати в разследването, преследването и разглеждането в съда на случаи на корупция по високите етажи и на организирана престъпност.   Докладът за Румъния отбелязва, че властите са реагирали ефективно на опасенията, изразени в междинния доклад на Комисията от месец февруари 2009 г., чрез приемане на нов наказателен кодекс и нов граждански кодекс и чрез представяне на предложения за реформа на съдебните процедури.  Положителните резултати в преследването на случаи на корупция по високите етажи са запазени и се допълват от стъпки за подобряване на положението с персонала на съдилищата и службите на прокуратурата и от действия за подобряване на последователността на юриспруденцията като обжалванията в интерес на закона, внесени от главния прокурор, и препоръките на работна група.  Националната агенция по интегритет (НАИ) вече работи и е постигнала добри резултати чрез вземане на мерки, последващи декларациите за имущество, като същевременно по първите съдебни дела, започнати от НАИ, все още се очаква решението на съда.   При все това тези усилия за реформа продължават да са откъслечни, все още не са твърдо установени и все още не са довели до практически резултати за румънските граждани.  Парламентът трябва да покаже пълна ангажираност за продължаване на борбата с корупцията по високите етажи.  Очевидна е липсата на инициатива в борбата с местната корупция.   Юриспруденцията продължава да е противоречива, а несъгласуваността на спешно приетите наредби и правила за прилагане създава правна несигурност.  Като цяло все още не са показани широк политически консенсус за реформа и недвусмислен ангажимент на всички политически партии за реален напредък.  Съществува реален риск постоянно нарастващата мрежа от закони, правила за прилагане и практики, произтичащи от постоянните борби в политическите партии, да доведе до загуба на фокуса върху крайната цел, а именно установяването на независима и стабилна съдебна система.  Докладът призовава за политически консенсус в Румъния, за да може съдебната система да работи независимо и за да могат непартийните разследвания на корупция да доведат до бързи и ефективни решения.  И двата доклада признават необходимостта от допълнителна помощ и мониторинг от страна на Комисията в подкрепа на процеса на реформа в България и в Румъния, докато не бъдат изпълнени всички индикативни показатели и не бъде отменен механизмът за сътрудничество и проверка на напредъка.  Контекст  На 1 януари 2007 г. Комисията създаде механизъм за сътрудничество и проверка на напредъка с цел оценка на ангажиментите, поети от България и от Румъния в областта на съдебната реформа, борбата с корупцията и организираната престъпност.  От Комисията бе поискано редовно да докладва за съпътстващите мерки.  Първия си доклад Комисията оповести на 27 юни 2007 г. и оттогава докладва два пъти годишно.  Публикуваните днес доклади на Комисията оценяват напредъка по изпълнението на определените при присъединяването индикативни показатели за съдебната реформа, борбата с корупцията, а за България — и за организираната престъпност.  Докладите са изготвени благодарение на информацията, предоставена от правителството на България и на Румъния, представителствата на Комисията и на държавите-членки в двете страни, организациите на гражданското общество, асоциации и експерти.  Докладите на Комисията се допълват от задълбочени технически доклади за всяка страна.   По-подробен преглед на механизма за сътрудничество и проверка на напредъка и на предпазните клаузи може да бъде намерен в   MEMO/07/260   .  Пълният текст на докладите може да бъде намерен на следния адрес:    http://ec.europa.eu/dgs/secretariat_general/cvm/index_bg.htm
