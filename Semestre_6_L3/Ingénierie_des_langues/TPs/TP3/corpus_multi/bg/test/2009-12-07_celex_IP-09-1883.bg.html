IP/09/1883   Брюксел, 7 декември 2009 г.  Комисията стартира гласуване онлайн относно новото лого на ЕС за биологични продукти  Генерална дирекция „Земеделие и развитие на селските райони“ на Европейската комисия приканва всички европейски граждани да гласуват от днес в заключителния етап на конкурса за лого на ЕС за биологични продукти.  Гласуването ще се осъществява онлайн чрез уебсайта    http://ec.europa.eu/agriculture/organic/logo/index.htm   , където до 31 януари ще бъдат изложени трите проекта на лого, допуснати до заключителния етап.  С новото лого се цели повишена защита на потребителите и популяризиране на биологичното земеделие.  За разлика от сегашното лого, спечелилото конкурса лого ще бъде задължително за всички предварително пакетирани биологични продукти, произхождащи от 27-те държави-членки на ЕС и отговарящи на стандартите за етикетиране.  „Чрез гласуването онлайн Европейската комисия желае да гарантира, че новото лого се харесва на възможно най-много хора.  Същевременно този процес на открит избор допринася за постигането на по-голямата цел — хората да осъзнаят значението на сектора на биологичното земеделие“, заяви Мариан Фишер Боул, комисар по въпросите на земеделието и развитието на селските райони.   Новото лого трябва да представя ЕС както в рамките на неговите граници, така и извън тях.  То следва да е лесно за запомняне и да предизвиква асоциации с ЕС и биологичното земеделие, без да се използват каквито и да са думи или букви.  Европейската комисия покани за участие студенти по дизайн и изкуства от цяла Европа за решаване на тази трудна задача, като за целта обяви конкурс за лого на ЕС за биологични продукти, открит за предложения от април до юни 2009 г.  Общо 3422 бъдещи дизайнери представиха своите новаторски предложения.  След изтичане на срока за представяне на предложения, жури от международно известни личности премина към следващия етап от конкурса, като подбра за заключителния етап три проекта на лого.
