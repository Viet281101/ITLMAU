IP/09/ 845   Брюксел, 28 май 2009 г.  Предоставяне на реални ползи на гражданите на Европа:  постижения на Комисията за периода 2004—2009 година   Днес Европейската комисия направи обобщение на постигнатите от нея резултати в навечерието на изборите за Европейски парламент.  Европейската комисия направи така, че обединеният Европейски съюз да работи в полза на своите граждани и внесе по-голяма стабилност и просперитет в съюз, наброяващ 27 държави-членки.  Тя предостави решителен отговор на финансовата и икономическата криза.  Комисията приложи интегриран подход в борбата с изменението на климата и при осигуряването на енергийните доставки.  Комисията се постара да повлияе на процеса на глобализация по начин, който го прави по-отворен, по-добре регулиран и отразяващ европейските ценности.  Председателят на Комисията Жозе Мануел Барозу заяви:  „ Тази Комисия, първа за разширения Съюз, включващ 27 държави-членки, бе изправена срещу някои от най-големите предизвикателства, които Европейският съюз някога е срещал, във време на огромни икономически и социални промени.  Нашата история показва, че сме се придържали към основните ценности и цели, които са превърнали Съюза в толкова успешно начинание и които ще дадат значителен принос в бъдещото развитие на европейския проект.   Особено горд съм от нашата реакция на икономическата и финансова криза, от нашия амбициозен дневен ред за борба с изменението на климата и от създаването на работеща европейска енергийна политика.  В момента поемаме водеща роля в направляване на глобализацията под знака на европейските ценности и защита на интересите на Европа в света.  Сега е моментът европейските граждани да изразят вижданията си за бъдещето в изборите за Европейски парламент.  Призовавам гражданите на Европа да се възползват от тяхното демократично право.“   Постигнатите резултати са изложени в обстоен доклад, който се публикува днес на всички официални езици на ЕС.  През последните пет години Комисията, оглавявана от г-н Барозу, изгради кредит на доверие сред гражданите, икономическите оператори, държавите-членки и Европейския парламент.  Тя демонстрира, че може да предлага амбициозни, но реалистични инициативи и да следи за тяхното реализиране.  Всичко това бе сторено във времена на институционални промени и икономическа криза.  Бяха приети значими нови законодателни инциативи, като например за укрепване правата на пътниците в транспорта, за намаляване на тарифите за мобилните телефони или улесняване на трансграничните плащания, които поставиха единния пазар твърдо в услуга на гражданите.  Едновременно с това Комисията опрости европейското законодателство, като предложи да отмени почти 10% ненужни закони и да намали административната тежест за бизнеса и по-специално за малките и средни предприятия.  Акцентът, който Комисията поставя на икономическия растеж и работни места в рамките на обновената стратегия от Лисабон и преработения Пакт за стабилност и растеж, постави Европа в по-добра позиция за справяне с настоящата икономическа и финансова криза и кризата на трудовия пазар.  Комисията бе първата международна институция, която представи стабилен план за възстановяване и застана начело на усилията за справяне с лошите банкови кредити, за предоставяне на средства за рекапитализация, държавни помощи и мерки за преминаването от спасяване към възстановяване в определени сектори, като например автомобилостроенето.  Комисията е водеща в справянето с кризата на европейско равнище и в рамките на Г20 като изпълнява препоръките, съдържащи се в доклада на Дьо Ларозиер.  Комисията Барозу застана начело на промяната в подхода на Европа по отношение на изменението на климата и енергийната политика.  С амбициозния пакет законодателни мерки, подготвени от Комисията, Европа се показа подготвена и ще продължи да демонстрира готовност за поемане на лидерска позиция в навечерието на преговорите за изменението на климата, които ще се проведат в Копенхаген.  Тя следи краткосрочните мерки, взети в отговор на икономическата криза, да съответстват напълно на нашите дългосрочни цели.  Европейската комисия работи усилено, за да повлияе върху оформянето на глобалната среда и да отговори на предизвикателствата, които поставят бедността, световните здравни проблеми, миграцията и въпросите на сигурността.  Тя демонстрира влиянието си по повод на кризите в Грузия, Близкия изток и Африка.  В същото време Комисията инвестира в регионалната стабилност на съседните държави и подкрепи ефективни и амбициозни партньорства със световни сили за защита на европейските ценности и интереси.  Нужни са още усилия.  Предстои да бъде приключен кръгът преговори от Доха.  Редица предложения за реформа на финансовите пазари, за повишаване на заетостта и в отговор на други актуални проблеми бяха представени от Комисията, но все още чакат окончателно одобрение от ЕС.  Работейки по преодоляване на последиците от настоящата икономическа криза, Комисията трябва да следи Европейският съюз да излезе от нея по-силен.  Трябва също да продължи усилията си, насочени към необходимостта от ратифициране на Договора от Лисабон, което ще предостави на Съюза по-големи възможности за действие.  Комисията, председателствана от г-н Барозу, пое инициативата при предлагането на решения на настоящите проблеми.  Между резултатите от инициативите на Комисията фигурират борбата с изменението на климата, енергийната сигурност, планът за икономическо възстановяване, Фондът за приспособяване към глобализацията, 1 млрд. евро за инструмента за прехрана за развиващите се страни, Европейският технологичен институт, 5 млрд. евро за енергийни проекти и широколентов достъп до интернет за селските райони, както и пактът за миграция.  Комисията показа, че ЕС може да функционира с 27 държави-членки, да бъде водеща фигура в дебатите по актуални въпроси и да постига резултати.  Комисията бе двигателят, който движеше дневния ред на Европа напред.  На всяка среща на Европейския съвет, в добри или лоши времена, тя успя да постигне консенсус между всички 27 държави-членки.  Това постижение остава като наследство от Комисията.  Контекст  Комисията, председателствана от Жозе Мануел Барозу, започна работа на 22 ноември 2004 г.  Мандатът на Комисията изтича на 31 октомври 2009 г.   През изтеклите четири години и половина, Комисията прие амбициозни законодателни предложения.  От началото на 2005 г. досега Европейският парламент и Съветът успешно приеха над 470 предложения по процедурата за съвместно вземане на решения.  Повече подробности за постигнатите от Комисията резултати в отделните области могат да бъдат получени от кабинетите на съответните комисари.  Копие от доклада, излагащ постигнатото от Комисията, може да бъде намерено на следния адрес:    http://ec.europa.eu/commission_barroso/president/priorities/bilan/index_en.htm
