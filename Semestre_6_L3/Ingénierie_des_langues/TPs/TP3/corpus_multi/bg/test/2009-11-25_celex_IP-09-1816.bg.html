IP/09/ 1816   Брюксел, 25 ноември 2009 г.  Реформата на образованието в ЕС:  постигнатото е много, но и много остава да се направи  Въпреки общото подобрение на резултатите в сферата на образованието и обучението в ЕС, напредъкът е твърде бавен, което означава че повечето цели за реформи до 2010 г. няма да бъдат постигнати.  Икономическата криза подчертава необходимостта от провеждане на спешни реформи, при същевременно продължаване на инвестициите в системите на образование и обучение, с цел да се отговори на основните икономически и социални предизвикателства.  Такива са основните заключения на двата доклада относно напредъка на образователните реформи и европейското сътрудничество, които Европейската комисия представи днес.  Европейският комисар по въпросите на образованието, обучението и младежта Марош Шефчович заяви:  „Беше отбелязан съществен напредък в образователните реформи в ЕС, но в този момент не бива да губим набраната инерция.  Необходими са по-специално повече и по-добре насочени инвестиции в образованието и обучението, така че европейците да бъдат по-добре подготвени за намиране на работа и да се засили способността ни за нововъведения в дългосрочен план.“  1. Доклад на Комисията относно напредъка в осъществяването на целите от Лисабон в областта на образованието и обучението — показатели и критерии за 2009 г.  Настоящият годишен доклад разглежда напредъка на държавите-членки в изпълнението на пет ключови критерия в образованието и обучението през 2010 г.     Въпреки отбелязания напредък, четири от петте критерия за 2010 г. по отношение на образованието и обучението вероятно няма да бъдат постигнати. Изпълнен е само критерият за увеличаване на броя на получилите образователна степен в математически, научни и технологични специалности. Три от критериите не са изпълнени, въпреки отбелязания напредък: участието на възрастните в обучението през целия живот, намаляването на дела на рано напускащите училище и увеличаването на броя на младите хора, завършващи средно образование. Един от показателите дори се е влошил от 2000 г. насам: четивните умения при 15-годишните.    Що се отнася до положителния напредък, броят на много малките деца в образователната система се е увеличил, както и броят на обхванатите от системата на началното образование като цяло и общото ниво на образованост на гражданите на ЕС. Броят на гражданите в работоспособна възраст (между 25 и 64 години) с ниско ниво на образованост е намалявал с повече от един милион годишно от 2000 г. насам. Но техният брой все още възлиза на 77 милиона, или близо 30 % от цялото население на ЕС.   Сред другите области, в които е постигнат напредък, са езиковото обучение в училищата и мобилността на учащите във висшето образование, която се е увеличила с над 50 % от 2000 г. насам.    2. Проект на съвместен доклад за 2010 г. относно напредъка по изпълнението на работната програма „Образование и обучение 2010 г.“   Този двугодишен доклад, изготвен въз основа на данни от държавите-членки и приет съвместно от Съвета на министрите на образованието на държавите-членки и Комисията, прави оценка на общия напредък и определя приоритети за бъдещо сътрудничество в областта на образованието и обучението. От централно значение в съвместния доклад е усвояването на ключови умения на всички нива на образованието и обучението. Главните констатации в него са следните:    Много от страните използват Европейската рамка за ключови умения като отправна точка в провеждането на училищните реформи.  Въпреки значителния напредък в приспособяването на учебните програми в училищата, все още остава да се направи много в подкрепа на развитието на уменията на учителите, за актуализирането на методите на оценка и въвеждането на нови начини на организация на учебния процес.  Осигуряването на възможност за всички учащи да се ползват от предимствата на иновативните методи, включително тези в неравностойно положение и участващите в програми за професионално образование и обучение, обучение за възрастни и висше образование, представлява съществено предизвикателство.    Сред останалите предизвикателства фигурират:  осъществяването на обучение през целия живот, засилването на мобилността, постигането на по-висока степен на отвореност на образованието и обучението и на по-голямо съответствие с потребностите на пазара на труда и обществото.  Специално внимание следва да се отдели на установяването на партньорство между сферите на образованието и обучението, от една страна, и сферата на труда, от друга.    Делът на инвестициите на единица учащ се е увеличил от 2000 г. насам във всички нива на образованието.  Ръстът на разходите на единица учащ във висшето образование обаче беше по-бавен в сравнение с всички други нива.  Държавите-членки на ЕС ще трябва да инвестират средно с над 10 000 евро повече на учащ годишно в сферата на висшето образование, за да бъдат достигнати равнищата на инвестициите в САЩ (с близо 200 милиарда евро повече всяка година).  Разликата се дължи предимно на размера на частните инвестиции в заведения за висше образование в САЩ.   Какви са следващите стъпки?  Съвместният доклад ще бъде представен пред Съвета на министрите на образованието на държавите-членки на 26 ноември 2009 г., като част от подготовката за неговото официално приемане от Съвета през февруари 2010 г.  Ключовите послания в него ще послужат като основа за дискусията относно бъдещата стратегия на ЕС за растеж и заетост на пролетното заседание на Европейския съвет през 2010 г.  За допълнителна информация:   MEMO/09/520  :  Често задавани въпроси:  Отчитане на напредъка по изпълнението на работната програма „Образование и обучение 2010 г.“   Европейска комисия:  Доклад на Комисията относно напредъка в осъществяването на целите от Лисабон в областта на образованието и обучението — показатели и критерии за 2009 г.:   http://ec.europa.eu/education/lifelong-learning-policy/doc1951_en.htm    Съвместен доклад на Съвета и Комисията относно напредъка в прилагането на работната програма „Образование и обучение 2010 г.“     http://ec.europa.eu/education/lifelong-learning-policy/doc1532_en.htm     Листовка:  5 критерия за образованието в Европа (с данни по държави):   http://ec.europa.eu/education/lifelong-learning-policy/doc/benchmarks_en.pdf    Европейска комисия:  Европейска стратегия и сътрудничество в образованието и обучението:    http://ec.europa.eu/education/lifelong-learning-policy/doc28_en.htm
