IP/09/ 1697   Брюксел, 11 ноември 2009 г.  Получаването на доказателства по наказателноправни въпроси между две държави-членки и гарантирането на тяхната допустимост става по-лесно  Комисията прие днес зелена книга в израз на допълнителните действия за подобряване на сътрудничеството между държавите-членки при получаването на доказателства по наказателноправни въпроси.  Комисията обмисля да замени сегашната фрагментирана правна рамка за получаване на доказателства по наказателноправни въпроси с единен инструмент, основан на принципа на взаимното признаване, обхващащ всички видове доказателства и въвеждащ общи стандарти с цел да се гарантира тяхната допустимост пред съдилищата.  Зелената книга подлага на обсъждане с държавите-членки и заинтересованите страни обосноваността на този подход, както и многобройни въпроси, които са от значение в това отношение.   Заместник-председателят на Комисията и комисар за правосъдието, свободата и сигурността Жак Баро заяви:  „Изправено пред трансграничната престъпност, правораздаването не може да бъде възпрепятствано от различия в съдебните системи на държавите-членки и липсата на взаимно признаване на съдебните решения.  Във връзка с това е особено важно да се засили по-ефективното сътрудничество за получаване на всички видове доказателства по наказателноправни въпроси, като по този начин се улесни и ускори съдебното сътрудничество между държавите-членки“.  Съществуващите правила за получаване на доказателства от друга държава-членка се състоят от няколко съжителстващи инструмента, с различни основополагащи принципи и обхвати.  Поради това прилагането на правилата е утежнено и може да породи объркване сред практикуващите юристи и да доведе до положения, в които те не използват най-подходящия инструмент за търсеното доказателство.  В крайна сметка тези фактори могат да попречат на ефективното трансгранично сътрудничество.   Освен това въпросът за допустимостта пред съда на доказателствата, получени от друга държава-членка, се определя само непряко, тъй като липсва общ стандарт за събиране на доказателства.  Това поражда риск правилата за получаване на доказателства по наказателноправни въпроси да се прилагат ефективно единствено между държави-членки със сходни национални стандарти за събиране на доказателства. В съответствие с целите, изложени в съобщението „Пространство на свобода, сигурност и правосъдие за гражданите“ от 10 юни 2009 г., Комисията възнамерява да предприеме допълнителни действия с оглед подобряване на сътрудничеството между държавите-членки при получаване на доказателства по наказателноправни въпроси.  Комисията обмисля да замени съществуващата фрагментирана правна рамка за получаване на доказателства по наказателноправни въпроси с единен инструмент, основан на принципа на взаимното признаване и обхващащ всички видове доказателства.  Тя също обмисля въвеждането на общи стандарти за събиране на доказателства по наказателноправни въпроси.  Целта на зелената книга е да подложи на обсъждане с държавите-членки и заинтересованите страни обосноваността на този подход, както и многобройни въпроси, които са от значение в това отношение.    http://www.ec.europa.eu/commission_barroso/barrot/welcome/default_     bg     .htm
