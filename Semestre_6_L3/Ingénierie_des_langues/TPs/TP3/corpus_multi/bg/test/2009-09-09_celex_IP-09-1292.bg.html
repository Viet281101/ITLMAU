IP/09/1292   Брюксел, 9 септември 2009 г.  Защита на потребителите: ЕС взема строги мерки срещу уебсайтовете за продажба на потребителски електронни стоки  Днес европейският комисар по въпросите на потребителите, г-жа Меглена Кунева, обяви резултатите от разследване, проведено на територията на ЕС в 26 държави-членки, Норвегия и Исландия, във връзка с подвеждащата реклама и некоректните практики, използвани от уебсайтовете за продажба на потребителски електронни стоки.  Мерките обхванаха 369 уебсайта, продаващи шест от най-популярните потребителски електронни стоки в ЕС — цифрови фотоапарати, мобилни телефони, персонални музикални плеъри, DVD плеъри, компютърно оборудване и конзоли за игра.  В тях бяха включени 200 от най-големите уебсайтове за продажба на електронно оборудване, както и над 100 уебсайта, избрани на базата на потребителски жалби.  Резултатите от проверките, проведени през май тази година, показват, че в 55 % от разследваните уебсайтове са установени нередности, и по-специално:  подвеждаща информация относно правата на потребителите,  подвеждаща информация относно общата цена на продукта  или непълни координати за връзка с търговеца.  Първоначалните проверки на националните органи сега ще бъдат последвани от правоприлагаща фаза, в която националните органи ще се свържат с дружествата и ще поискат от тях да коригират уебсайтовете си или да изяснят своята позиция.  На този първи етап три държави – Исландия, Латвия и Норвегия, публикуваха имената на уебсайтовете, включени в разследването (вж.   MEMO/     09/379   ) .  Европейският комисар по въпросите на потребителите, г-жа Меглена Кунева, заяви: „Избрахме да включим в разследването уебсайтовете за продажба на електронни стоки, тъй като зная, от получените в моята пощенска кутия писма и от броя на постъпващите в Европейските центрове за защита на потребителите жалби, че това наистина е проблемна сфера за потребителите. Разкрихме, че повече от половината от търговците на дребно, които продават онлайн електронни стоки, мамят потребителите. Това е проблем, който се наблюдава на територията на цяла Европа и се нуждае от разрешение на европейско равнище. В идните месеци има още много какво да се направи, за да се „изчисти“ този сектор; европейските потребители заслужават нещо по-добро.“  Пазарът на електронни стоки  Онлайн продажбите на дребно на потребителски електронни стоки в Европа възлизат на приблизителна стойност от 6,8 млрд. EUR (за 2007 г.); близо един от всеки четири потребители, направили онлайн покупка, е закупил електронен продукт (в това число и фотоапарати). Над една трета от жалбите във връзка с онлайн продажби, обработени от мрежата от Европейски потребителски центрове през 2007 г., са се отнасяли до закупуването на електронно оборудване.  Мащабното разследване  През месец май 2009 г. националните правоприлагащи органи (координирани от Европейската комисия) извършиха проверка на уебсайтове за продажба на електронни стоки, за да се установи съответствието на тези уебсайтове с три ключови закона на ЕС в областта на защитата на потребителите: Директивата за продажби от разстояние, Директивата за електронна търговия и Директивата за нелоялни търговски практики (за повече подробности вж.   MEMO/     09/379   ).  Мащабното разследване беше съсредоточено около 3 ключови аспекта:     1. Информация за връзка с търговеца:  съгласно законодателството на ЕС информацията за името, географския адрес и електронния адрес на търговеца трябва да бъде пълна.    2. Ясна информация относно офертата (обща цена и ясно описание на продукта):  съгласно законодателството на ЕС в областта на защитата на потребителите онлайн търговците трябва да дават ясна информация относно характеристиките на продукта, общата цена (с включени данъци и такси), както и всички допълнителни разходи за доставка и реда за плащане.  Крайната цена, която трябва да се заплати, трябва да отговаря на цената, посочена в предоставената преди извършването на покупката информация.    3. Ясна информация относно правата на потребителите:  съгласно законодателството на ЕС потребителите трябва да са запознати със своето „право на връщане“ по законодателството на ЕС, т.е. стока, закупена от разстояние, може да бъде върната в срок от минимум 7 дни, без да се посочва причина за това .  При разследването бе проверена точността и на допълнителната информация, предоставяна във връзка с правата на потребителите, като например гаранциите и възстановяването на суми.    Резултатите   Резултатите от мащабното разследване бяха следните:    В 55  % от 369-те проверени уебсайта бяха установени нередности , които в момента са подложени на допълнително разследване. При 13 % от проблемните сайтове ще се наложи осъществяване на трансгранично сътрудничество между националните органи. Сред установените проблеми най-често срещани са:    Подвеждаща информация относно правата на потребителите (66 % от проблемните сайтове). Купувачите или изобщо не са били информирани, или са били неправилно информирани за „правото си на връщане“ — право, което им позволява да анулират поръчка за закупуване от разстояние в срок от минимум 7 дни и да върнат продукта, без да посочват причина за това.    Казано им е било например, че търговецът не би приел продукта обратно, или че при връщане на стоката биха могли да получат единствено кредит, но не и възстановяване на сумата в брой. В други случаи потребителите са били подвеждани относно правото си да поискат поправка или подмяна на дефектен продукт в минимален срок от 2 години след покупката (информирани са били например, че имат право на това само в продължение на една година).    Подвеждаща информация относно общата цена (45 % от проблемните сайтове). Липсвала е например информация за допълнителни такси за доставка или е било трудно тя да бъде открита. Тези допълнителни разходи са били добавяни едва при крайното заплащане. Някои други уебсайтове са отивали толкова далеч, че са предлагали „безплатна доставка“ или сделка с „всички включени разходи“, въпреки че всъщност са вземали такса за доставка.    Липсващи или непълни координати за връзка с търговеца (33 % от проблемните уебсайтове). Липсвала е информация за името на търговеца, географския адрес или електронния адрес, или тя е била непълна, така че свързването с него в случай на проблем е било невъзможно.   Каква е следващата стъпка?  Националните органи ще влязат във връзка с търговците и ще ги приканят да изяснят своята позиция или да разрешат установените проблеми. Непривеждането на даден уебсайт в съответствие със законодателството може да породи законови действия, водещи до заплащане на глоба или закриване на уебсайта. Резултатите от правоприлагането на територията на целия ЕС ще бъдат представени до средата на 2010 г.  Примери за добри и лоши уеб сайтове за продажба на електронни стоки:    http://ec.europa.eu/consumers/enforcement/sweep/electronic_goods/index_en.htm
