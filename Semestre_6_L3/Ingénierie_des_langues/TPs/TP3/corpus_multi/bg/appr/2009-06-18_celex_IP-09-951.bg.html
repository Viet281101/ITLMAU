IP/09/951   Брюксел, 18 юни 2009 г.  Европейската комисия призовава за открито, независимо и отчетно управление на интернет   В качеството си на орган на изпълнителната власт в ЕС днес Европейската комисия в свой стратегически документ призова за повече прозрачност и многостранна отчетност в управлението на интернет. Към днешна дата потребителите на интернет по света наброяват 1,5 млрд. души, 300 млн. от които в 27-те държави-членки на ЕС. В момента за координирането на основните елементи на интернет отговаря частна организация със седалище в САЩ — Интернет корпорацията за присвоени имена и адреси (   ICANN   ). Комисията споделя мнението, че частните компании трябва да продължат да бъдат начело в оперативното управление на интернет, стига да гарантират отчетност и независимост. Комисията счита също така, че решенията за интернет, особено тези за откритостта и сигурността му, следва да се вземат прозрачно и отчетно, тъй като засягат хората по цял свят. Досега ICANN е работила в рамките на споразумение за съвместен проект с Министерството на търговията на САЩ, чийто срок изтича на 30 септември 2009 г. Според Европейската комисия бъдещата уредба за управлението на интернет следва да отразява ключовата роля, която глобалната мрежа вече има за всички държави.  Комисарят за информационното общество и медиите Вивиан Рединг заяви: „Интернет корпорацията за присвоени имена и адреси достигна исторически момент в развитието си. Ще се превърне ли тя в напълно независима организация, която се отчита пред глобалната интернет общност? Европейците очакват тази трансформация и ние ще настояваме за нея. Призовавам САЩ да работят заедно с Европейския съюз, за да постигнем този резултат.“  Въпреки изтичането през септември 2009 г. на двустранното споразумение за съвместен проект между ICANN и американското правителство тази инициатива на частния сектор трябва да запази лидерската си позиция, но да работи в съответствие с ясни принципи, определени в резултат на международен диалог, посочи днес Комисията. Така например, ако ICANN бъде органът, който следи за въвеждането на адаптирани имена на домейни (което би позволило вместо „.com“ да се изпише каквото и да било друго означение), тя трябва да определи ясни принципи за дейността си и да я осъществява открито. ЕС счита също така, че бъдещата уредба на управлението на интернет трябва да отговаря на някои основни принципи, по-специално зачитането на правата на човека и свободата на словото, както и нуждата от съхраняване на стабилността и сигурността на глобалната мрежа.  В своето съобщение под заглавие „Управление на интернет: следващи стъпки“ Комисията излезе с предложения управлението на мрежата да бъде по-открито и прозрачно и отворено за повече заинтересовани страни. Сред основните цели е отчетността — както вътрешна (органи на управление и обща организация на ICANN), така и външна (многостранна отчетност, отношение към която имат всички страни по света). Това предполага, че засегнатите от решенията на управителните органи трябва да разполагат с възможност да ги обжалват пред независим арбитраж. Комисията излезе и с предложение мрежата да бъде управлявана от частни организации съгласно принципи, определени от публични органи, но без държавна намеса в оперативното ѝ ръководство.  Правителството на САЩ е единственият орган, който досега официално е следил политиките и действията на ICANN от създаването ѝ през 1998 г. Тъй като споразумението за съвместен проект е към своя край, Комисията счита, че ICANN занапред трябва да се отчита не просто пред едно правителство, а пред глобалната интернет общност. Това е от особено значение с оглед на обстоятелството, че следващият милиард интернет потребители ще бъдат предимно от развиващите се страни. Комисията заяви, че ЕС трябва да постави началото на дискусии по темата с международните партньори, и по-специално да обърне внимание на това как интернет да стане по-устойчив на случайни сривове и целенасочени атаки. С тези стратегически предложения Комисията се стреми да утвърди частната инициатива и да се погрижи интернет да продължи да бъде двигател на иновации, свободно слово и икономическо развитие.  Контекст  ЕС винаги е стоял начело на международните дискусии за управлението на интернет. Конкретно ЕС взема участие в създаването на ICANN през 1998 г. В периода 2003—2005 г. в контекста на Световната среща на върха за информационното общество между правителствата, частния сектор и гражданското общество бяха договорени някои важни принципи за това как да се управлява и координира интернет в услуга на обществения интерес. Необходимостта да се гарантира бъдещата сигурност и стабилност на интернет беше ключов приоритет за ЕС, ведно с необходимостта от лидерство от страна на частния сектор и от възможности за свободното пълноценно участие на всички заинтересовани страни в определянето на основните политики.  Съобщението на Комисията „Управление на интернет: следващи стъпки“ е достъпно на адрес:    http     ://     ec     .     europa     .     eu     /     information     _     society     /     policy     /     internet     _     gov     /     index     _     en     .     htm     Неотдавна комисарят Вивиан Рединг представи своята визия за бъдещето на управлението на интернет във видео обръщение (вж.   IP/09/696   )    http     ://     ec     .     europa     .     eu     /     commission     _     barroso     /     reding     /     video     /     text     /     message     _20090504.     pdf          Днес Европейската комисия представя и своя план за действие във връзка с друг важен еволюционен процес в интернет — т. нар. „интернет на предметите“. (вж.   IP/09/     952   ). Annex  Growth of Internet users by regions of the world 1990-2008, in millions of users         Source: International Telecommunication Union
