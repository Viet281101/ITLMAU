IP/09/1688  Брюксел, 10 ноември 2009 г.  Изявление на Павел Самецки, комисар по регионалната политика, относно годишния доклад на Европейската сметна палата  Много се радвам да видя, че представеният днес доклад на Европейската сметна палата за бюджета през 2008 г. сочи, че постигаме положителни резултати и се движим в правилната посока.       Натиснете тук за видео материала с изявлението (само на английски     език     )     Комисията работи усилено, за да помага на националните органи да намалят броя на грешките при проекти, съфинансирани от Европейския съюз.  Съвместните ни усилия са плодотворни, но разбира се можем и ще правим повече.   Подходът ни е строг, но справедлив и пропорционален.  Миналата година Европейската комисия постави началото на план за действие по 37 точки, чиято цел е в средносрочен план да бъде намален броят на грешките.  Планът, който продължаваме да следваме и през 2009 г., се основава на стратегия в две посоки:    предоставяне на помощ на държавите-членки, за да се справят по-добре с проверките за допустимост на разходите по проектите, преди да подават искания за плащане до Европейската Комисия;  и    предприемането на по-строги и по-експедитивни мерки за спиране на плащания или връщане на изплатени суми, ако държавите-членки не спазват правилата.    Носим обща отговорност за управлението на структурните фондове и кохезионния фонд, за гарантирането на ефективността на финансовите проверки в държавите-членки и за връщането на всички средства, които са били поискани неправомерно.  С други думи нашият план за действие се отнася до защитата на парите на европейските данъкоплатци.  До момента през тази година сме си върнали 629 милиона EUR от неправомерни искания за плащания.  Прогнозираме, че до края на 2009 г. ще си върнем още половин милиард евро.  Това е в добавка към направените през 2008 г. корекции от 1,5 милиарда EUR.  Връщането на тези суми, познато като извършването на финансови корекции, показва, че Комисията е решена да се бори със сериозните грешки.   В представения днес доклад на Европейската сметна палата се изчислява, че за 11 % от прехвърлените на държавите-членки средства за проекти по политиката на сближаване не е следвало да бъдат подавани заявления за плащане или да бъдат плащани въобще.   Този процент на грешки е твърде висок.  Но не се заблуждавайте мислейки, че 11 % грешки означават, че не можем да дадем отчет за 11 % от бюджета на ЕС, отделен за сближаване, или че парите са изчезнали в някаква черна дупка.   Във всички случаи, при които са открити грешки, довели до неправомерни плащания, Комисията предприема действия за връщането на средствата, дори когато това може да се проточи.   Разбира се, всички ние искаме да видим намаляване на процента на грешките колкото е възможно по-скоро.  Уверен съм, че това ще стане, когато прилаганите в момента мерки започнат да дават своите плодове.  Грешките обаче трябва да се разглеждат в съответния контекст. Важно е да не загубим представа за общата картина.  Парите, които инвестираме чрез политиката на сближаване на ЕС, внасят положителни промени в живота на хората, като този положителен ефект даже се умножи поради икономическата и финансовата криза.  Парите отиват там, където са най-необходими, т.е. в релната икономика.   От 2000 г. насам политиката на сближаване на ЕС е спомогнала за създаването на 600 000 работни места.  Тя преобразява регионалните и националните икономики чрез инвестициите за модернизиране на инфраструктурата, за подобряване на околната среда, за малките предприятия и за придобиването на умения от хората.  От 2000 г. насам политиката е съфинансирала повече от 100 000 километра нови или ремонтирани пътища и магистрали, 4 000 километра нови железопътни трасета и модернизирането на 130 пристанища и повече от 30 летища. Инвестициите допринасят за по-голямата конкурентоспособност на Европа на световния пазар и способстват за един дългосрочен устойчив растеж.  Действащите правила за финансиране са смислени и пропорционални.  Те осигуряват нужния баланс между потребността от възможно най-качествени проверки и стремежа реализираните благодарение на инвестициите ползи да носят качествени изменения.  Вярно е, че някои от срещаните от нас проблеми се дължат на правила, които не са разбирани или прилагани правилно.  Ето защо продължаваме да работим в посока на опростяването на регламентите и намаляването на бюрокрацията. Считаме, че от 2007 г. насам направеното опростяване е спомогнало за облекчаването на административната тежест за бенефициерите с повече от 20 %.  Наскоро например променихме правилата, за да позволим използването на фиксирани плащания и еднократни суми, и няма да спрем дотук.   И накрая бих искал да опровергая една битуваща заблуда, като кажа че  думата грешка не означава измама .  Когато одиторите на Сметната палата и на Комисията говорят за грешки, те имат предвид неспазването на условията за получаването на средства от ЕС.   Измамата е нещо много по-сериозно от неспазването на условията —  тя означава умишлено или преследвано от закона въвеждане в заблуждение.  По данни на ОЛАФ (Европейската служба за борба с измамите) подозираните измами са се отнасяли до по-малко от 0,2% от всички плащания, направени от Комисията в рамките на политиката на сближаване през периода 2000—2008 г.  С други думи 99,8 % от парите, платени от бюджета на ЕС за политиката на сближаване, не са били засегнати от измами.   Парите на ЕС са вашите пари и можете да разчитате, че Европейската комисия прави всичко възможно, за да гарантира, че за всяко евро се внимава и всяко евро се използва по предназначение.
