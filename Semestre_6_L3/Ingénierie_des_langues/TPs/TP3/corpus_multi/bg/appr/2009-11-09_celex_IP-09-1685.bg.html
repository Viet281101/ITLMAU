IP/09/1685   Брюксел, 9 ноември 2009 г.   ЕС тържествено чества падането на Берлинската стена чрез възстановка по ефекта на доминото Днес председателите на Европейската комисия и на Европейския парламент, държавни и правителствени ръководители, както и стотици хиляди граждани, ще отбележат заедно двадесетата годишнина от падането на Берлинската стена — единствено по рода си събитие в съвременната история и повратен момент в развитието на европейската интеграция.  Председателят Барозу, който ще участва довечера в тържествения форум „Фестивал на свободата“ срещу Бранденбургската врата в Берлин, заяви:  „Падането на Берлинската стена представлява не само рухването на тоталитаризма в Централна и Източна Европа, но е и впечатляващ символ на обединението на Германия и на цяла Европа.  Датата 9 ноември 1989 г. беше момент, в който всичко изглеждаше възможно, момент на щастие и жажда за свобода, белязан от идеята за мирна революция.  Един наистина исторически ден, който ми напомня в много отношения португалската революция от 1974 г., чийто очевидец бях и самият аз като 18-годишен студент“.  „ 1989 година преобрази Европа, а падането на Берлинската стена бе сред най‑забележителните символи на нашето време“, заяви Маргот Валстрьом, заместник-председател на Европейската комисия, отговарящ за междуинституционалните връзки и комуникационната стратегия.   Под надслова „Единна и свободна Европа“ през цялата година Европейската комисия организира многобройни прояви и събития на национално и европейско равнище с цел отбелязване на кръгла та годишнина от вдигането на желязната завеса.  Тази вечер в Берлин се очаква да се съберат стотици хиляди хора за участие в тържествата по случай падането на Берлинската стена.  Председателят на Комисията Жозе Мануел Барозу ще бъде сред тях и ще направи кратко обръщение към обществеността.  Кулминацията по време на „Фестивала на свободата“ ще бъде творчески проект, възпроизвеждащ ефекта на доминото, с който се отъждествяват събитията от 1989 г.  Организирано по инициатива на град Берлин с участието на Генерална дирекция „Комуникации“ на Европейската комисия и Представителството на Комисията в Берлин, рухването на стената ще бъде възпроизведено чрез последователното падане на 1000 гигантски плочки от домино, подредени по протежение на 1,2 км на мястото, където е минавала Берлинската стена — от граничния пункт „Чарли“ до Райхстага.  Символичните плочки от домино са оцветени във всички краища на света, предимно от ученици, но също и от няколко публични фигури, в т.ч. председателят на Комисията Барозу и председателят на Европейския парламент Йежи Бузек, които ще участват в събарянето на плочките от домино в Берлин.  Допълнителна информация    www.europa1989-2009.eu       http://www.mauerfall09.de/en/home.html
