IP/09/1525  Брюксел, 15 октомври 2009 г.  Мляко: пет държави-членки са заплашени от такси в размер на 99 млн. EUR за превишаване на квотите за мляко  Според предварителни изчисления на Европейската комисия, извършени на базата на годишните декларации на държавите-членки, някои държави-членки са заплашени от такси, надхвърлящи 99 млн. EUR за превишаване на квотите за мляко за пазарната 2008—2009 година. Миналата година общите такси бяха на стойност 340 млн. EUR. Пет държави-членки (Австрия, Кипър, Италия, Люксембург и Нидерландия) са превишили своите квоти за доставки. Взети заедно, те превишават квотите с 348 400 тона, което възлиза на такси в размер на 97 млн. EUR. Италия е превишила квотата си за доставки с 1,5 %, Нидерландия с 1,4 % и Австрия с 1,2 %. По отношение на квотите за директни продажби на потребители, Италия и Нидерландия са докладвали превишаване с общо 7 500 тона, което възлиза на такси за директни продажби в размер на 2,1 млн. EUR. Общото производство на мляко в ЕС за 2008—2009 квотна година (април—март) е било с 4,2 % под квотата.  Мариан Фишер Боул, комисар по земеделието и развитието на селските райони, заяви: „Независимо от увеличението на квотите за 2008—2009 г. производството остана почти същото като миналата година. Цените обаче, бяха доста по-ниски. При производство с почти 4 % под квотата е ясно, че ниските изкупни цени през последните месеци нямат нищо общо с постепенното отпадане на квотната система.“  За 2008—2009 квотна година (април 2008—март 2009 г.), общата квота за доставки към млекопреработватели беше 143 млн. тона. Квотата е разделена на 935 000 индивидуални квоти за целия Европейски съюз (ЕС-27). Освен това съществува отделна квота от 3,4 млн. тона за директни продажби на потребители, която е разделена на 405 000 индивидуални квоти.  Общият размер на таксите за 2008—2009 г. е значително по-малък отколкото за 2007—2008 г. (– 71 %). В действителност в повечето държави-членки доставките слабо са намалели или са останали същите, докато квотата се е увеличила с 3 400 000 тона (+ 2,4 %) в съответствие с решението на Съвета от март 2008 г. и с реформата на ОСП от 2003 г.  В 22 от 27-те държави-членки производителите няма да заплащат никакви такси, тъй като националните квоти не са били превишени. Доставките в 13 страни са били в действителност най-малко с 5 процента под квотата (Обединеното кралство, Словакия, Финландия, Естония, Латвия, Гърция, Унгария, Швеция, Словения, България, Литва, Малта и Румъния).  По абсолютна стойност на неизползваните квоти, доставките в Обединеното кралство и Франция са били в най-голяма степен под квотите — съответно с 1 456 440 и 1 192 628 тона. Общите неизползвани квоти за доставки в 22-те държави-членки, които не са използвали докрай квотите си, възлизат на 5,73 млн. тона. Това означава, че с превишаванията в другите пет държави-членки, общите доставки на мляко в 27-те държави-членки на ЕС са били в действителност с 5,38 млн. тона под общия размер на разрешената квота.  Начин на функциониране на системата   Кравето мляко в Европейския съюз се търгува на основата на квоти. Всяка държава-членка разполага с две квоти — една за доставки на млекопреработватели и една за директни продажби на потребители.  Тези количества се разпределят между производителите (индивидуални квоти) във всяка държава-членка. В случай че националната квота бъде превишена, допринеслите за това превишаване производители трябва да заплатят такса в съответната държава-членка. Тази такса за свръхпроизводство трябва да се плати от производителите на краве мляко върху всички количества мляко или еквиваленти на мляко, превишаващи квотата и търгувани през даден 12-месечен период, считано от 1 април до 31 март. Всяка година преди 1 септември държавите-членки трябва да докладват на Комисията относно резултатите от прилагането на квотната система за млякото през изминалия период. Това уведомление трябва да бъде под формата на попълнен въпросник, съдържащ цялата необходима информация за изчисляване на таксата за свръхпроизводство. Таксата за свръхпроизводство е в размер на 27,83 EUR за 100 kg превишаване.  Приложение 1: Предварителни данни за 2008—2009 г.  Приложение 2:  Данни за 2007—2008 г.  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
