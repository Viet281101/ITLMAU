IP/ 09/ 1187   Брюксел, 24 юли 2009 г.  72  % от европейците имат високи очаквания за ролята на ЕС за справяне с безработицата   Публикувано днес ново проучване показва, че 61 % от европейците смятат, че трябва да очакваме още примери за въздействието на икономическата криза върху работните места.  Една трета от работещите са „много притеснени“, че може да изгубят работата си по време на кризата, докато 72 % смятат, че ЕС има положителна роля в създаването на нови възможности за работа и в борбата с безработицата, а една трета са осведомени за съществуването на Европейския социален фонд (ЕСФ) – основното средство на ЕС за инвестиране в работещите и за запазване на работните им места..  „Не съм изненадан от резултатите на проучването. Разбираемо е, че европейците са притеснени от въздействието на кризата върху работата и семействата им.“, заяви Владимир Шпидла, европейски комисар по трудовата заетост, социалните въпроси и равните възможности. Той добави още: „Ето защо още от самото начало на кризата бяха предприети действия на европейско равнище за ограничаване на въздействието ѝ върху работните места. Наскоро въведохме микрокредитиране за хора, които желаят да започнат свой собствен бизнес, отпуснахме 100 % финансиране за ЕСФ за следващите две години, за да обезпечим възможността за текущо обучение на работниците, а също така приканихме държавите-членки да осигурят възможност за чиракуване на 5 милиона младежи, който завършват училище. Тези мерки ще способстват за задържането на европейците на работните им места и ще им помогнат да започнат нова работа, ако загубят сегашната си.“  По отношение на ролята на ЕС за заетостта 52 % я намират за положителна, като този процент значително нараства, когато става въпрос за справяне с конкретни проблеми. 78 % смятат, че ЕС има положителна роля за подобряването на достъпа до обучение и образование, 76 % — за насърчаване на равнопоставеността между половете, 73 % — за борбата с други форми на дискриминация и 72 % — за създаването на възможности за работа и за борбата с безработицата.  Според резултатите от проучването около 3,5 % от работещите европейци лично са загубили работата си заради икономическата криза. 24 % познават колега, който е загубил работата си, а сред приятелите и близките на 36 % има някой, засегнат от кризата. Най-силно засегнати са Латвия, Литва, Испания и Ирландия, докато в Люксембург, Гърция и Нидерландия има сравнително малко случаи на хора, загубили работата си.  Една трета от работещите европейци (32 %) са „много притеснени“, че могат да загубят работата си в бъдеще, като повече са хората, притеснени, че партньорът им (38 %) или децата им (47 %) ще останат без работа. Степента на притеснение е тясно свързана с броя на докладваните случаи на хора, останали без работа, а гражданите на страните, в които има най-много такива случаи, са най-притеснени от бъдещи съкращения.  Неспокойствието заради загубата на работни места може да бъде обяснено и свързано с факта, че поне 6 от 10 европейци смятат, че най-лошото от икономическата криза все още не е дошло, а само 28 % смятат, че тя е достигнала върха си, като хората, които смятат, че най-лошото все още не е усетено, са най-многобройни в Балтийските страни (82 % в Латвия, 76 % в Естония и 74 % в Литва). В страните, където са приложени всеобхватни подходи по отношение на гъвкавата сигурност, перспективите са по-обещаващи. 45 % от шведите и 36 % от датчаните смятат, че най-лошият период на кризата вече е зад гърба им.  Повечето участници в анкетата споделят, че ако трябва да търсят нова работа, ще се насочат към същия вид работа в същото населено място или че ще разширят периметъра на търсенето си и ще включат друго място, като показват по-голяма склонност да се преместят на ново място, отколкото на нов вид работа. Почти всеки четвърти от европейците, които не работят, казва, че ще започне каквато и да е работа — резултат, който не се е променил значително от 2006 г. насам. Повечето от европейците вярват, че в днешно време професионалният опит и квалификациите са двата най-важни фактора за лесно намиране на нова работа, следвани от адаптивността.   Като цяло една трета от европейците (33 %) са информирани за Европейския социален фонд (ЕСФ) — основният инструмент на ЕС в подкрепа на хората, които може да изгубят работата си заради кризата. Най-добре познат е този фонд в Словакия (59 %), Португалия (58 %) и Испания (53 %), а най-слабо – в Дания (17 %). Една трета от запитаните отговарят, че предоставянето на около 10 % от бюджета на ЕС на бюджета на ЕСФ е твърде недостатъчно, а само 5 % смятат, че това е твърде много.  Докладът, резюме и профилите на отделните 27 държави-членки вече са на разположение.   Допълнителна информация  Специално проучване на Евробарометър 316:  Европейска политика по заетостта и социална политика    http     ://     ec     .     europa     .     eu     /     public     _     opinion     /     index     _     en     .     htm     Уебсайт на Европейската комисия за социалното измерение на икономическата криза    http     ://     ec     .     europa     .     eu     /     social     /     main     .     jsp     ?     langId     =     en     &amp;     catId     =736
