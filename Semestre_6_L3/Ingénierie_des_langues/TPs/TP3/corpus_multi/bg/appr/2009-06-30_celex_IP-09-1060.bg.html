IP/09/1060   Брюксел, 30 юни 2009 г.  Комисията призовава до 2012 г. Европа да се превърне в среда без тютюнев дим  След широки консултации Европейската комисия прие днес предложение за препоръка на Съвета, в която държавите-членки се призовават до 2012 г. да приемат закони за защита на своите граждани от излагането на тютюнев дим. Тютюнопушенето продължава да е най-често срещаната самостоятелна причина за преждевременна смърт и заболеваемост в Европейския съюз.  Съгласно консервативни оценки 79 000 възрастни, сред които 19 000 непушачи, са починали в ЕС-25 през 2002 г. поради излагане на тютюнев дим у дома (72 000) и на работното си място (7 300).  Европейският комисар по здравеопазването Андрула Василиу заяви: „Твърдо убедена съм, че всеки един европеец заслужава да бъде защитен в пълна степен от тютюневия дим. Налице е вълнà на подкрепа от страна на широката общественост и ние ще работим с държавите-членки, за да направим това убеждение реалност. “   В момента в десет страни от ЕС има всеобхватни закони за среда без тютюнев дим. Обединеното кралство и Ирландия имат най-строгите законови мерки за среда без тютюнев дим, които предвиждат пълна забрана на тютюнопушенето в затворени обществени места, в обществения транспорт и на работните места. През 2010   г. предстои техният пример да бъде последван от България. Проведено наскоро проучване на Eurobarometer сочи, че популярността на политиката за среда без тютюнев дим нараства, като 84   % от европейците подкрепят идеята за работни помещения и други работни места на закрито без тютюнев дим, 77   % са за ресторанти без тютюнев дим, а 61   % подкрепят идеята за барове и заведения без тютюнев дим.  Препоръката за среда без тютюнев дим В препоръката държавите-членки се призовават да действат в три основни направления:    в рамките на три години от приемането на препоръката да приемат и да започнат да прилагат закони, посредством които да защитят в пълна степен своите граждани от излагането на тютюнев дим на затворени обществени места, на работните места и в обществения транспорт, както се посочва в член   8 от Рамковата конвенция за контрол на тютюна;   да засилят действието на законите за среда без тютюнев дим посредством спомагателни мерки като защита на децата, насърчаване на усилията за преустановяване на употребата на тютюн и графични предупреждения върху опаковките на тютюневите изделия;   да засилят сътрудничеството на равнището на ЕС посредством създаването на мрежа от национални центрове за контрол на тютюна.   Колко страни вече провеждат политика за среда без тютюнев дим?  Във всяка от държавите-членки са налице определен вид разпоредби, чиято цел е да се ограничи излагането на вторичен тютюнев дим и неговото вредно влияние върху здравето. Обхватът и видът на тези разпоредби са различни. Понастоящем десет държави-членки на ЕС осигуряват цялостна защита от излагането на тютюнев дим. В Ирландия и в Обединеното кралство е налице пълна забрана на тютюнопушенето във всички затворени обществени места и на работните места, включително в барове и ресторанти. Подобна забрана предстои да влезе в сила в България през юни 2010   г. Италия, Малта, Швеция, Латвия, Финландия, Словения, Франция и Нидерландия са приели законодателство за среда без тютюнев дим, което допуска специални затворени помещения за пушачи. Независимо от това, в останалите държави-членки гражданите и работещите все още не са защитени в пълна степен от излагане на тютюнев дим в работни места на закрито и на обществени места.  Исторически преглед на политиката на ЕС за среда без тютюнев дим  В началото на 90-те години в редица директиви на ЕС за здравословни и безопасни условия на труд бяха определени известни ограничения за тютюнопушенето на работното място. С Резолюция на Съвета от 1989   г. и с Препоръка за превенция на тютюнопушенето от 2002   г. държавите-членки бяха призовани да осигурят защита от излагане на тютюнев дим от околната среда в работни помещения на закрито, в затворени обществени места и в обществения транспорт. Наред със законодателните мерки медийни кампании против тютюнопушенето   – „ Feel  free  to  say  no “ („Можете спокойно да кажете „не“) (2001-2004   г.) и „ HELP : For  a  life  without  tobacco “ („ПОМОЩ: За живот без тютюн“)   – насочиха вниманието и към опасностите от пасивното тютюнопушене.  През 2007   г. Комисията започна обществена дискусия относно най-добрия начин за способстването на среда без тютюнев дим в ЕС посредством своята Зелена книга „Към Европа без тютюнев дим: политически опции на ниво ЕС“.   Рамкова конвенция за контрол на тютюна  Рамковата конвенция за контрол на тютюна (РККТ) на СТО   — първият международен договор относно общественото здраве   — е подписана от всички членове на Световната здравна организация (СТО) и до момента е ратифицирана от 164 от подписалите я страни, в това число от Общността и 26 от нейните държави-членки. ЕО води преговори по протокола относно незаконната търговия с тютюн към РККТ и играе активна роля в процеса по прилагане на Конвенцията.  През юли 2007   г., на втората конференция на страните по Конвенцията, бяха приети всеобхватни насоки относно защитата от излагане на вторичен тютюнев дим, като с тях се установи „златен стандарт“, който страните трябва да следват. Общността даде своя принос за разработването на насоките. За допълнителна информация:  Предложение за Препоръка на Съвета за среда без тютюнев дим    http     ://     ec     .     europa     .     eu     /     health     /     ph     _     determinants     /     life     _     style     /     Tobacco     /     smoke     _     free     _     en     .     htm    Обзор върху действията на Комисията във връзка с контрола върху тютюна:    http     ://     ec     .     europa     .     eu     /     health     /     ph     _     determinants     /     life     _     style     /     Tobacco     /     tobacco     _     en     .     htm     Бюлетин Евробарометър относно тютюна ( Flash  Eurobarometer  on  Tobacco ) (Бюлетин №   253):    http     ://     ec     .     europa     .     eu     /     health     /     ph     _     publication     /     eurobarometers     _     en     .     htm     Рамкова конвенция за контрол на тютюна    http     ://     www     .     who     .     int     /     fctc     /     en     /       MEMO/09/307
