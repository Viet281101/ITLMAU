IP/09/1563   Брюксел, 2 2 октомври 2009 г.  Европейската комисия поставя въпроса за Цифров единен пазар на творческо съдържание онлайн  Европейската комисия публикува днес дискусионен документ, разглеждащ предизвикателството, което поставя създаването на европейски цифров единен пазар за творческо съдържание като книги, музика, филми или видео игри.  Според изследванията на Комисията, истински единен пазар без граници за творческото съдържание онлайн може да позволи четирикратно увеличение на приходите от продажби в сектора на творческото съдържание, ако се вземат ясни и съобразени с потребителите мерки от страна на промишлеността и публичните власти (виж  IP/07/95  ).  Цифровото предоставяне на съдържание открива големи възможности за Европа, но и поставя редица предизвикателства.  На първо място, все още съществуват правни и териториални пречки пред цифровото разпространение на услуги и произведения от областта на културата, които могат да препятстват творчеството и иновациите.  Освен това масовото, незаконно изтегляне на цифрово съдържание може да осуети развитието на икономически жизнеспособен, единен пазар на цифрово съдържание — необходимо е значително повече стимулиране на трансграничното предлагане.  Имайки предвид всичко това, дискусионният документ, изготвен съвместно от службите на комисарите Рединг и Маккрийви, посочва някои настоящи предизвикателства пред три групи заинтересовани участници — притежателите на права, частните и търговски потребители и приканва всички заинтересовани страни да участват в широк дебат за възможните общоевропейски отговори на така очертаните предизвикателства.  Коментари могат да се изпращат до 5 януари 2010 г.   „Авторското право и интернет заедно способстват силно за напредъка на творчеството и иновациите, което е от полза за всички европейци.  Те следва да се използват съвместно в рамките на новия проект за конкурентоспособен и преуспяващ цифров единен пазар.  Този пазар е възможен единствено, ако в изграждането му вземат участие самите създатели на творческо съдържание онлайн и ако поколението, израснало в цифровата ера, влезе в ролята на заинтересовани и иновативни потребители“, заяви Вивиан Рединг, комисар на ЕС по въпросите на Информационното общество и медиите .  „Основен приоритет за мен през следващите години е да работя с други комисари по изготвянето на проста, съобразена с потребителите правна рамка за трансгранично предоставяне на цифрово съдържание в ЕС, която същевременно осигурява стабилна защита на авторското право и справедливо възнаграждение за творците.“   „Защитата на интелектуалната и индустриална собственост — авторски права, патенти, запазени марки или дизайни, играе главна роля в една икономика, основана на знанието и е от основно значение за подобряване на конкурентоспособността на Европа.  Реформата трябва да стъпва на здрави икономически принципи, а не само на правни концепции, и да се съсредоточи върху решенията, които подпомагат иновациите и инвестициите в реалния живот“, допълни Чарли Маккрийви, комисар на ЕС по въпросите на Вътрешния пазар .  Европейската комисия публикува днес дискусионен документ, изследващ възможностите за Европейски цифров единен пазар и започна обществено допитване за събиране на свежи идеи за по-жизнеспособен пазар за разпространението на творческо съдържание онлайн.  Документът подчертава значимостта на авторските права, като определящ принцип при изразяването на творческите способности в контекста на европейското културно наследство.   Комисията е на мнение, че са необходими специални правила, съобразени с потребителите и конкуренцията, които да създадат истински единен пазар за творческо съдържание в интернет .  За тази цел тя открои три области, в които е нужна законодателна дейност:    Гарантиране на възнаграждението за творчески труд с цел творците, притежателите на авторски права и европейското културно наследство да процъфтяват в света на цифровите технологии    Предоставяне на законен и ясно ценообразуван потребителски достъп до голямо разнообразие от цифрово съдържание, на всяко място и по всяко време    Съдействие за осигуряване на равнопоставеност за нови бизнес модели и иновативни решения за разпространение на творческо съдържание в целия ЕС.     В Европа секторът на културата и творчеството (включващ издаването на книги, вестници и списания, музикални творби и звукозаписи, филми, видео по поръчка и видео игри) реализира годишен оборот от над 650 млрд. EUR и представлява 2,6 % от БВП на ЕС, осигурявайки заетост на повече от 3 % от работната сила в ЕС. Политически отговорните лица в Европа са следователно отговорни за защитата на авторските права, особено в условията на променяща се икономическа и технологична среда.  Като част от текущите дискусии по приоритетите на Европейската програма за цифрово развитие и като принос към подобни дискусии, водени в момента на национално равнище, Европейската комисия желае да насочи дебата към това как практически да се насърчат новите бизнес модели, как да се подпомогнат инициативите на промишлеността и иновативните решения, както и към това къде най-вероятно е необходима хармонизация, актуализиране и преразглеждане на прилаганите в момента правила на европейския единен пазар.  Контекст:  В своя реч на 9 юли комисар Рединг изложи визията си за амбициозна Европейска програма за цифрово развитие (   SPEECH/09/336   ). Като принос към тази програма, публикуваният днес дискусионен документ обобщава резултатите от две обществени допитвания (виж   IP/06/1071   и   IP/08/5   ), тези от създадения от Комисията дискусионен форум „Платформа за съдържание онлайн“ (Окончателен доклад —    http://ec.europa.eu/avpolicy/docs/other_actions/col_platform_report.pdf   ) и от други сходни инициативи на Комисията (виж „Доклад за перспективите и ограниченията пред търговията на дребно онлайн“ на проведената Кръгла маса за търговията онлайн —   IP/08/1338    и   http://ec.europa.eu/competition/sectors/media/online_commerce.html   , както и съвместното изявление на участниците в кръглата маса относно „ O бщи принципи за разпространение на музика онлайн“ от 19 октомври 2009 г.,   IP     /09/1548   ).  Дискусионният документ на службите на Комисията — „Творческото съдържание в европейския цифров единен пазар: бъдещи предизвикателства“ е на разположение на адрес    http://ec.europa.eu/avpolicy/other_actions/content_online/index_en.htm
