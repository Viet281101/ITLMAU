IP/09/1597  Брюксел, 28 октомври 2009 г.  Медиите могат да играят ключова роля в борбата с бедността  Европейската комисия организира днес в Брюксел две големия събития за пресата и медиите на тема борбата с бедността като част от подготовката за обявената за 2010 г. Европейска година на борбата с бедността и социалното изключване, която ще бъде открита в Мадрид на 21 януари.  Семинарът, озаглавен „Бедността и медиите“, и конференцията на тема „Бедността: между реалност и възприятие — предизвикателството на комуникацията“ ще съберат на едно място основните медии и заинтересовани страни, които ще обсъдят как журналистите и средствата за масово осведомяване могат да изиграят важна роля за преодоляване на бедността и социалното изключване.   „Ние в ЕС имаме късмета да живеем в един от най-проспериращите региони на света, но въпреки това за близо 80 милиона европейци бедността продължава да бъде ежедневие“, каза Владимир Шпидла, комисар на ЕС за трудова заетост, социални въпроси и равни възможности.  „През януари 2010 г. ще дадем старт на Европейската година на борбата с бедността и социалното изключване.  Медиите и журналистите ще играят важна роля за успеха на кампанията и ние ги приканваме да се включват в нея заедно с нас през идващата година.“  Днес семинарът „Бедността и медиите“ ще отведе журналисти от цяла Европа, които се занимават с въпросите на бедността и социалното изключване, на учебна обиколка, част от която ще бъде и обменът на професионален опит.  Ще бъдат проведени два работни семинара от неправителствена организация „ATD Fourth World“ и фондация „Joseph Rowntree“ (Обединеното кралство), и ще бъдат организирани три посещения на място в Брюксел, по време на които журналистите ще имат възможността да интервюират практици в тази област.  Конференцията на тема „Бедността: между реалност и възприятие — предизвикателството на комуникацията“ ще се състои на 29 октомври с участието на над 400 журналисти, политици, представители на неправителствени организации и изследователи.  Ще бъдат обявени резултатите от последните изследвания на Евробарометър относно начина, по който европейците възприемат бедността и социалното изключване, и относно усещането им за социалните ефекти на кризата (вж.  IP/09/1585  и  MEMO/09/480  ).  Събитието ще бъде повод да се обсъди как медиите гледат на тези въпроси и как комуникацията може да играе ролята на катализатор на социалното приобщаване. Обръщение към присъстващите ще направят председателят на ЕК Жозе Мануел Барозу (на видеозапис), както и комисар Владимир Шпидла.  Контекст  Преди десет години ръководителите на ЕС се ангажираха да „предприемат решителни действия за преодоляване на бедността“ до 2010 г. И днес обаче значителен брой европейци все още живеят в бедност и имат ограничен достъп до такива основни услуги като здравеопазването например. Бедността и социалното изключване не само засягат благополучието на гражданите и способността им да бъдат част от обществото, но и възпрепятстват икономическото развитие. Предвид това ЕС подчертава значението на колективната отговорност в борбата с бедността, в която трябва да участват вземащите политически решения и представителите на публичния и частния сектор. Целта на Европейската 2010 година на борбата с бедността и социалното изключване е да се даде глас на тези, които ежедневно страдат.  Официалният уебсайт на Европейската година на борбата с бедността и социалното изключване ще бъде открит на 29 октомври на адрес  http://www.2010againstpoverty.eu  .  Допълнителна информация  Програма на проявите    http://ec.europa.eu/social/main.jsp?catId=88&amp;langId=bg&amp;eventsId=211&amp;furtherEvents=yes     Евробарометър – доклад от изследването:    http://ec.europa.eu/public_opinion/archives/ebs/ebs_321_en.pdf     Европейска година на борбата с бедността    www     .2010     againstpoverty     .     eu     Абонирайте се за безплатния електронен бюлетин на Европейската комисия относно трудовата заетост, социалните въпроси и равните възможности на адрес   http://ec.europa.eu/social/e-newsletter
