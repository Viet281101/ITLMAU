IP/09/1197   Брюксел, 28 юли 2009 г.  Антитръстова политика: Комисията започва публично допитване за преразглеждане на правилата за конкуренция в сектора на дистрибуцията  Европейската комисия приканва тези, които желаят, да направят коментари по предложението ѝ за преразглеждане на регламента за групово освобождаване и за насоки за споразуменията за доставка и дистрибуция (вертикални ограничения).  Настоящият регламент изтича през май 2010 г.  Въз основа на опита си при прилагане на правилата и на коментарите на заинтересованите страни Комисията смята, че тези правила като цяло функционират добре и не трябва да бъдат променяни изоснови.  Основните предложения за изменения са направени с оглед на неотдавнашните промени на пазара, и особено увеличаването на пазарната сила на големите търговци на дребно и развитието на продажбите по интернет.  Заинтересованите страни се приканват да изпратят коментарите си до 28 септември 2009 г.   Комисарят по въпросите на конкуренцията Нели Крус заяви:  „Конкурентоспособната и ефективна дистрибуция е от основно значение за благото на потребителите и за нашата икономика.  Започнатият днес преглед има за цел да гарантира, че при оценката на споразуменията за доставка и дистрибуция според правилата на конкуренцията се отчитат неотдавнашните промени на пазара, а именно увеличената пазарна сила на купувачите и новите форми на дистрибуция, включително възможностите, които предоставя интернет.“  Чрез регламента за групово освобождаване на Комисията № 2790/1999 се гарантира, че споразуменията за доставка и дистрибуция, които съответстват на разпоредбите на регламента, се освобождават от забраната на практиките, ограничаващи търговията (член 81, параграф 1 от Договора за ЕО).  Действието на настоящия регламент за групово освобождаване за вертикалните ограничения изтича през май 2010 г.  В предварителната си оценка на прилагането на регламента, основана на опита и отзивите на заинтересованите страни, Комисията посочи, че настоящите правила функционират добре на практика.  Целта на регламента при приемането му през 1999 г. беше да се намали значително регулаторната тежест за дружествата, особено за тези, като МСП, които нямаха възможност да увеличат цените си, без да загубят печалба (т.е. без пазарна сила). С регламента също така се въведе подход за оценка на вертикалните ограничения, основан на въздействието. Тези цели и проблеми остават в сила и днес.   През десетгодишния период след влизането в сила на настоящите правила бяха отбелязани две големи промени:  допълнително нарастване на пазарната сила на големите дистрибутори и продажбите по интернет.  За да се отчетат тези промени, Комисията предлага да се въведе изискването и пазарният дял на купувача, а не само на доставчика (както е понастоящем), да не надхвърля 30 %, за да може споразумението да се ползва от групово освобождаване.  По отношение на продажбите онлайн е необходимо, от една страна, да се запазят възможностите на потребителите да извършват покупки в други държави, което интернет улеснява значително.  От друга страна, някои ограничения в продажбите, които имат за цел да ограничат или да попречат на дистрибуторите да се възползват неправомерно от маркетинга и промоцията на търговска марка, които са извършени от други дружества (напр. получаване наготово (free riding)), могат да подобрят услугите за потребителите.  Следователно Комисията предлага подход, при който в контекста на онлайн продажбите се уточнява разликата между продажби, произтичащи от активен маркетинг, и продажби в резултат от поемане на инициативата от страна на потребителя (т.е. между активни и пасивни продажби) и се обяснява как в преразгледания регламент ще се третират условията, определени във връзка с продажбите по интернет, като наложеното от доставчика изискване дистрибуторът да разполага с „реален“ търговски обект, преди да започне да извършва продажби във виртуалното пространство.  Комисията приканва заинтересованите трети страни да изпратят коментарите си до 28 септември 2009 г.  Допитването включва всички въпроси, обхванати от регламента и насоките, но Комисията би приветствала по-специално коментари за цялостното функциониране на настоящите правила, степента, до която последните промени на пазара следва да се отразят на регламента, и предлагания от Комисията подход във връзка с пазарната сила на купувачите и ограниченията върху онлайн продажбите.  Проектът за изменение на настоящия регламент за групово освобождаване и на насоките се намира на уебсайта Europa:     http://ec.europa.eu/competition/consultations/2009_vertical_agreements/index.html
