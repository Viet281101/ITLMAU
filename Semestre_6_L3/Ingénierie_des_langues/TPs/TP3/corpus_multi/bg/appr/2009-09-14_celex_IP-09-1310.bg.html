IP/09/1310  Брюксел, 14 септември 2009 г.  Инициативата за иновативни лекарства извежда Европа на челни позиции в областта на биофармацевтичните иновации  Инициативата за иновативни лекарства (ИИЛ) — публично-частното партньорство между Европейската комисия и европейската фармацевтична индустрия, представлявана от Европейската федерация на фармацевтичните индустрии и асоциации (ЕФФИА) — оповести днес първия голям успех в сътрудничеството. ИИЛ обяви научноизследователските теми по втората си покана за представяне на предложения. С тези теми ИИЛ се стреми да ускори откриването и разработването на нови лекарства за лечение на раковите, възпалителните и инфекциозните заболявания. Наличното финансиране по втората покана ще бъде 156,3 млн. EUR, от които 76,8 млн. EUR се осигуряват от Европейската комисия, а 79,5 млн. EUR се очаква да бъдат осигурени в натура от дружествата членове на ЕФФИА. ИИЛ представи също така новоназначения си изпълнителен директор Мишел Голдман, който ще встъпи официално в длъжност на 16 септември.  Европейският комисар по науката и научните изследвания Янез Поточник подчерта постиженията и големия напредък, постигнат от инициативата: „ИИЛ е нашият отговор на необходимостта от засилване на привлекателността на Европа за фармацевтична научноизследователска и развойна дейност и от бързо прилагане на резултатите от фундаменталните изследвания в нови иновативни методи на лечение. Очаква се резултатите от този обещаващ нов механизъм за научни изследвания да се появят много скоро и по този начин новите иновативни лекарства да достигат по-бързо до европейските пациенти.“  Обръщайки се към медиите по този случай, Артър Дж. Хигинс, председател на управителния съвет на Bayer HealthCare и председател на ЕФФИА, даде висока оценка на сътрудничеството между фармацевтичната индустрия и Комисията: „ИИЛ е ясно доказателство за намерението на Европа да бъде начело в областта на биофармацевтичните иновации. С ускоряване и оптимизиране на процесите в научноизследователската и развойната дейност ние се стремим да премахнем слабите места от процеса на разработване на лекарства. Затова вече сме инвестирали 246 млн. EUR — в това число 136 млн. EUR от отрасъла — в одобрените до днес предложения. Най-големият успех на настоящата инициатива се състои в обединяването на усилията на обикновено конкурентните фармацевтични дружества и на заинтересованите академични среди в единствен по рода си стремеж да се ускори откриването на иновативни лекарства.“  Новоназначеният изпълнителен директор, проф. Мишел Голдман, заяви: „С голямо удоволствие се присъединявам към ИИЛ в такъв вълнуващ момент от развитието ѝ. Въз основа на предишния ми опит в публично-частните партньорства, първият ми приоритет ще бъде заздравяването на връзките между академичните среди и фармацевтичната индустрия в интерес на пациентите.“   Назначаването на Мишел Голдман за нов изпълнителен директор на ИИЛ е важна крачка към пълната независимост на ИИЛ от Европейската комисия и ЕФФИА.  Новите научноизследователски теми бяха одобрени от управителния съвет на ИИЛ след обширни консултации с различните заинтересовани страни,  включващи научния комитет на ИИЛ, представители на държавите-членки, Европейската комисия и фармацевтични дружества членове на ЕФФИА.  Всички те са решени да си сътрудничат с публични и частни организации за по-ефективното решаване на тези проблеми.  Предвижда се втората покана за представяне на предложения на ИИЛ да бъде открита на 30 октомври 2009 г.  История на досието  Инициирана през 2007 г., ИИЛ представлява публично-частно партньорство, с което се цели предоставянето на подкрепа за по-ефективното откриване и разработване на по-добри лекарства за пациентите чрез премахване на проблемите от развоен характер в настоящия процес на разработване на лекарства.  Общият бюджет на ИИЛ за периода 2008—2017 г. е 2 млрд. EUR (1 млрд. EUR от Европейската общност и 1 млрд. EUR от отрасъла).  Първата покана за представяне на предложения на ИИЛ беше открита през април 2008 г. Бяха представени 134 предложения и бяха подбрани 15 от тях за получаване на сумата от 246 млн. EUR. Мишел Голдман Мишел Голдман е професор по имунология в Медицинския факултет към Брюкселския свободен университет (ULB) в Белгия. Неговите постижения в областта на имунно медиираните нарушения и имунната биотерапия са предмет на повече от 380 статии в специализирани списания. През 2000 г. той е удостоен с наградата „Жозеф Мезен“ — престижна награда в областта на клиничните науки, присъждана от белгийския Фонд за научни изследвания. През 2006 г. Томсъновият институт за научна информация (ISI) му присъжда званието „ISI Highly Cited Scientist“ („Често цитиран учен на ISI“).  Списък на 9-те теми от втората покана за представяне на предложения на ИИЛ    Биомаркери за образна диагностика за разработване на лекарства срещу рак.    Нови средства за прицелно валидиране за повишаване на ефикасността на лекарствата (онкология).    Молекулярни биомаркери: ускоряване на разработването на лечение на раковите заболявания и подобряване на грижите за пациента.    Откриване и разработване на бързи диагностични тестове за бактериална диагностика на място с цел улесняване на клиничните изпитания и клиничната практика.    Разбиране на аберантните имунни механизми за адаптация.    Транслационни изследвания в областта на хроничните имунно медиирани заболявания: връзка между моделите при животните и човека.    Моделиране на лекарства/заболявания: библиотека и рамка.    Открито фармакологично пространство.    Електронни здравни досиета (EЗД).    За повече информация относно ИИЛ:    http://imi.europa.eu   и  http://www.imi-europe.org    Вж. също  IP/08/662 иd   IP/09/802
