IP/09/1596   Брюксел, 28 октомври 2009 г.  Европейските системи стават интелигентни и ефикасни чрез интернета на бъдещето: по-малко задръствания, по-ниски емисии, по-добро здравеопазване  По-малко натоварените пътища, по-доброто и по-ефикасно енергоснабдяване или съвременното лечение, управлявано от дома, са все типични примери за възможностите на интернета на бъдещето.  Той ще свързва физически обекти като коли или мобилни устройства с инфраструктури (например, системи за управление на движението) по начин, който да позволи на тези инфраструктури да обработват огромни количества данни в реално време и така да подобрят процеса си на работа и своята ефективност.  Днес Европейската комисия изложи стратегия за извеждането на Европа на челни позиции по отношение на развитието на интелигентни инфраструктури на основата на интернет.  Тя призова правителствата на Европа и европейския сектор на информационните и комуникационните технологии (ИКТ) да се възползват от нарастващото търсене на иновативни приложения на интернет, за да превърнат в „интелигентни системи“ съществуващите инфраструктури в сферата на здравеопазването, енергийните мрежи или управлението на движението по пътищата.  За тази цел Комисията ще създаде партньорство между публичните органи и основните играчи в сектора на ИКТ с предвиден бюджет от 300 милиона евро за периода 2011—2013 г. за проекти, които ще бъдат избрани в близкото бъдеще, допълвайки по този начин годишното подпомагане за сектора на ИКТ, възлизащо на 200 милиона евро, отпускани за проучвания на базисни интернет технологии.   „Интернет може да ни помогне да посрещнем предизвикателствата на бъдещето и е ключът към извеждането на европейската икономика от кризата.  Онлайн приложенията и технологиите могат да подобрят транспорта в градовете, които скоро ще приютяват 70 % от световното население.  Те могат и трябва да подобрят системите, които управляват нашата енергия, защото потреблението на електричество ще се удвои до 2030 г.  Предвид застаряващото население на ЕС интернет може да направи нашите здравни системи по-ефективни и да позволи лечението на пациенти от разстояние“ , заяви Вивиан Рединг, комисар на ЕС по въпросите на информационното общество и медиите. „ Именно Европа и нейните предприятия трябва да се възползват от тази възможност и да развият тези технологии и приложения, които могат осезаемо да увеличат икономическата и социалната продуктивност на ежедневните процеси ”.  Днес Европейската комисия предложи общоевропейска стратегия за иновации в интернет, която свързва правителствата и различни отрасли на икономиката в цяла Европа. Стратегията има за цел да подобри ключови за нашата икономика и общество инфраструктури, като им позволи по-лесно да обработват значителен обем данни в ежедневните им функции. Трафикът на данни в интернет днес вече нараства с 60 % всяка година. Интернет се свързва с милиарди сензори и онлайн мобилни устройства, за да доставя все по-комплексна информация, и тези инфраструктури трябва да са достатъчно „интелигентни“, за да използват такъв огромен приток от данни в реално време. Например, с помощта на интернет технологии като сензори,  „интелигентни етикети  “, и, един ден, системата за спътникова навигация „Галилео“, уличните задръствания, които струват на Европа 135 милиарда евро годишно, могат да бъдат намалени с 20 %, а емисиите - с 15 %  (    IP/08/1979   ).  Днешният план цели да направи Европа лидер в изследователската дейност и цели да бъдат развити бъдещите интернет технологии, необходими за “поумняването” на инфраструктурите в области, засягащи ежедневието, като здравеопазване, транспорт, енергетика. Това не само ще засили конкурентоспособността на сектора на ИКТ в Европа, но и европейските потребители ще са първите, които ще усетят ползите от новите приложения и услуги.   Интелигентните системи вече се въвеждат като пилотен проект в някои региони и градове на Европа. Стокхолм например инвестира в  интелигентна система за управление на движението  , която съкращава времето за пътуване, насърчава използването на обществения транспорт и намалява емисиите на парникови газове. Чрез употребата на мрежи от сензори и мобилни устройства могат да се събират данни в (почти) реално време, което е от ключово значение за управлението на енергийните или транспортните системи. След това тази информация може да бъде използвана, за да се оптимизира например системата за градска мобилност. Освен това, навлизайки по-широко в употреба, мобилните устройства ще се възползват от допълнителния радиочестотен спектър, осигурен от цифровия дивидент (  IP    /09/1595   ,  MEMO    /09/482   ) .   Днес Комисията прикани правителствата и бизнеса да работят съвместно, за да могат европейските научни изследвания да се концентрират още повече върху ключовите интернет технологии и бързото навлизане на тяхното приложение в ежедневието. Комисията ще даде начало на това публично-частно партньорство с покана за представяне на предложения през 2010 г. Като цяло, за тази инициатива за периода 2011—2013 г. са предвидени 300 милиона евро, като бизнесът ще трябва да осигури същата по размер сума.  Комисията вече финансира проучвания, целящи да направят самия интернет по-интелигентен, с 400 милиона евро, инвестирани в повече от 90 европейски проекта в рамките на нейната изследователска програма в областта на ИКТ, и още 200 милиона евро на година, които ще бъдат инвестирани от предвидения бюджет за научно-изследователска дейност за периода 2011—2013 година. Например проектът   SENSEI   работи по свързването на реалния и цифровия свят чрез създаване на „интелигентни“ места навсякъде, като изпращането на текстови съобщения на пътуващите съвместно, когато в близост има автобус, който би могъл по-бързо да ги отведе до тяхната дестинация.  Контекст  Днешното съобщение е част от подготвителните работи за изготвяне на европейски план за иновации и проучвания по искане на Европейския съвет през декември 2008 г.  То е част и от действията на Комисията в отговор на препоръките на експертната група Aho европейският сектор на ИКТ да поема повече риск в изследователската си дейност и да полага повече усилия резултатите от неговата работа да достигат до пазара (   IP/08/1288   ,    MEMO/08/430   ).  Днешното съобщение на Комисията може да бъде прочетено на:  http://ec.europa.eu/information_society/activities/foi/library
