IP/09/ 1361   Брюксел/Стокхолм, 25 септември 2009 г.  Изменение на климата:  на срещата в Банкок трябва да бъде постигнат решителен напредък към постигането на амбициозна глобална спогодба  Днес, две седмици преди началото на започващите на 28 септември световни преговори по изменението на климата в Банкок, шведското председателство на ЕС и Европейската комисия отправиха призив към участниците в преговорите за постигане на решителен напредък към постигането на глобално споразумение във връзка с изменението на климата. Срещата в Банкок е предпоследната подготвителна сесия преди Копенхагенската конференция на ООН през декември, на която следва да бъде сключено глобално споразумение.  К омисарят за околната среда Ставрос Димас заяви: „Европейският съюз е съставил цялостен график за постигането на амбициозно глобално споразумение, необходимо за предотвратяване на опасно изменение на климата. Сега, след двегодишни дискусии, e време преговарящите страни изцяло да се ангажират с подготовката на основата на решенията, които трябва да се приемат в Копенхаген. Необходимо е в Банкок да се постигне решителен напредък. Европейската комисия неотдавна направи предложения относно финансирането, което представлява централен въпрос в тези преговори. Надявам се сега нашите партньори — както от развитите, така и от развиващите се страни — да дойдат на масата за преговори с много по-голямо чувство за неотложност и амбиция.“  Шведският министър на околната среда Андреас Карлгрен заяви: „ЕС приветства постигнатия напредък, например значителното повишение от страна на новото японско правителство на неговата цел за намаляване на емисиите. Неотдавнашните окуражителни публични изявления от големите бързо развиващи се страни относно ограничаване на растежа на техните емисии сега е необходимо да бъдат превърнати в конкретни действия и също да бъдат поставени на масата за преговори. Посланието на срещите на високо равнище на ООН и на Г-20 трябва да окажат въздействие и да бъдат отразени при преговорите в Банкок. В качеството си на политически ръководители, ние желаем да постигнем споразумение и е необходимо преговарящите лица да се съсредоточат върху същината, както и върху най-съществените елементи.“  Копенхагенският процес   Преговорите с цел подготовка на споразумение в рамките на ООН за противодействие на изменението на климата в периода след 2012 г., когато изтича срокът на действие на някои ключови разпоредби по Протокола от Киото, се предвижда да приключат на Копенхагенската конференция (7 - 18 декември 2009 г.) Окончателните подготвителни сесии ще се състоят в Банкок — от 28 септември до 9 октомври, и в Барселона — от 2 до 6 ноември.  Позицията на ЕС  ЕС настоява за амбициозн а и всеобхватна спогодба, чрез която да се предотврати настъпването на глобално затопляне с опасно равнище — с повече от 2 °C над температурата от прединдустриалния период, каквото се прогнозира от научната общност. Научните данни сочат, че за да не бъде надмината тази граница е необходимо индустриализираните страни да намалят до 2020 г. своите емисии на парникови газове с 25-40 % под равнищата от 1990 г., а развиващите се страни да ограничат бързия растеж на своите емисии до стойности с 15-30 % по-ниски спрямо нивата, които биха били достигнати в 2020 г. при обичайната практика.  ЕС пое безусловен ангажимент да намали до 2020 г. своите емисии с поне 20 % под равнищата от 1990 г. и за постигането на тази цел прилага пакет от документи в областта на изменението на климата и енергетиката (   IP/09/628   ). Също така, ЕС пое ангажимент и за по-голямо намаление на емисиите — с 30 %, при условие че и други индустриализирани страни се съгласят да направят подобни намаления, както и ако икономически по-напредналите развиващи се страни имат адекватен принос за постигането на глобална спогодба.  На 10 септември Европейската комисия предложи глобален проект за увеличено международно финансиране за подпомагане на развиващите се страни да снижават своите емисии и да се адаптират към изменението на климата (   IP/09/1297   ). Това дава основание на Европейския съвет да приеме в края на октомври позиция на ЕС относно такова финансиране.  Срещата в Банкок  Напредъкът на проведените досега през настоящата година три официални преговорни сесии бе бавен. На неофициалната среща в миналия месец в Бон, Германия, бе подготвен преговорен текст от над 250 страници, който е недобре структуриран и съдържа много поставени в скоби пасажи. За да може да се сключи глобално споразумение в Копенхаген, необходимо е в Банкок този проектодокумент да придобие много по-целенасочен вид, а темпът на напредък да бъде значително ускорен.  Също така, трябва да се повиши ефективността на преговорния процес, например чрез провеждане на преговори в малки паралелни групи, вместо на големи пленарни сесии. Приоритетът следва да е следният — да се постигне съгласие относно съществените елементи на едно споразумение в Копенхаген и да се постигне напредък по тях.   От гледна точка на ЕС, съществените елементи са:     Обвързващи ангажименти за намаление на емисиите от страна на всички индустриализирани страни, основаващи се на сравними по размер усилия;     Съответстващи дейности от страна на развиващите се страни за ограничаване на емисиите;     Рамка за дейности за адапт иране към изменението на климата;    Дейности за намаляване на обезлесяването и деградацията на горите и насърчаване на устойчиво развито управление на горите в тропическите райони;    Актуализирани правила за отчитане на измененията на емисиите в резултат на земеползването, измененията в земеползването и горскостопанските дейности;     Разширен международен пазар за намаления на емисии, който да поражда финансова подкрепа за развиващите се страни и да насърчава икономически ефективните намаления на емисии;    Предоставяне на международно публично финансиране на развиващите се страни, което да допълва финансовите потоци от пазара за намаления на емисии и от собственото финансиране в тези страни;    Широкообхватен пакет от документи в областта на техническото сътрудничество и финансирането, с цел ускоряване на развитието на нисковъглеродна икономика.    Брифинги за медиите, организирани от ЕС   Швеция, Европейската комисия и Испания ще проведат съвместни брифинги за медиите в Банкок както следва:  - в понеделник, 28 септември, от 12:00 часа местно време;   - в петък, 9 октомври, от 14:00 часа местно време;   Брифингите могат да бъдат гледани на уебсайта   www    .    unfccc    .    int
