IP/09/967  Брюксел, 19 юни 2009 г.   Осъществяване на административни процедури по електронен път: Европейската комисия подкрепя трансграничните услуги посредством съвременна технология  Европейската комисия ще съфинансира проект, осъществяван от Австрия, Франция, Германия, Гърция, Италия, Нидерландия и Полша за подпомагане на публичните администрации в подобряването на онлайн услугите за сектора на услугите.  До края на 2009 г. всяка държава членка ще създаде пунктове за „обслужване на едно гише“, чрез които дружествата ще могат да осъществяват административни процедури по електронен път. Макар че това ще позволи например на белгийски доставчик на услуги да извърши онлайн всички необходими формалности за отварянето на кафене в Нидерландия, в рамките на пилотния проект ще се работи и за по-нататъшно подобряване на качеството на електронните процедури. Повече от 14 милиона евро ще бъдат инвестирани през следващите три години в пилотния проект, половината от които ще дойдат от Програмата за конкурентоспособност и иновации на ЕС.  Вивиан Рединг, комисар по въпросите на информационното общество и медиите, заяви: „ Инвестирането в най-нови информационни технологии е правилният инструмент за подпомагане на сътрудничеството между публичните администрации и за улесняване на достъпа на предприятията до пазарите в други държави членки.  Предоставянето на услуги онлайн и без бюрократични спънки ще позволи на европейските предприятия да разширяват присъствието си на нови пазари, което ще стимулира търговията в рамките на ЕС. Резултатът ще допринесе за по-голям растеж и повече работни места в единния пазар.“  Секторът на услугите е основният двигател за растеж и работни места в Европа, като генерира 70 % от брутния вътрешен продукт на ЕС. През последните години той беше източникът на 95 % от всички новосъздадени работни места. Макар стоките вече да се търгуват свободно в ЕС, вътрешният пазар за услуги все още не е достигнал своя пълен потенциал. Правни и административни пречки все още затрудняват установяването на доставчици на услуги в други държави или трансграничната търговия. В рамките на пилотния проект, стартиран от Европейската комисия в сътрудничество с Австрия, Франция, Германия, Гърция, Италия, Нидерландия и Полша, ще бъдат разработени нови технически решения за повишаване на качеството на електронните трансгранични услуги, предоставяни от публичните администрации. Пунктове за „обслужване на едно гише“, където дружествата ще могат да извършват на едно място всички процедури и формалности, ще бъдат създадени във всички държави членки до края на 2009 г. Въз основа на това в рамките на пилотния проект ще се осигури съвместимостта на различните подходи, използвани от държавите в ЕС. Той ще спомогне за използването на електронни услуги и за разработването на общи изисквания, определянето на общи стандарти за сигурни транзакции в рамките на ЕС и за доразвиването на най-добри практики, отворени спецификации и лесни за ползване решения.  Контекст  Проектът, наречен „Опростени онлайн процедури за трансгранични услуги“ (SPOCS), представлява широкомащабен пилотен проект, съфинансиран по Програмата на Европейската комисия за подкрепа на политиката в областта на информационните и комуникационните технологии, който стимулира иновацията и конкурентоспособността чрез по-широкото внедряване и по-доброто използване на комуникационните технологии от гражданите, предприятията и правителствата. Тази програма представлява част от Програмата за конкурентоспособност и иновации, която цели подобряване на конкурентоспособността на европейските предприятия и за периода от 2007 до 2013 г. разполага с бюджет, надхвърлящ 3,6 милиарда евро (   IP/05/391   ).   Съгласно   Директивата на ЕС за услугите   , до края на 2009 г. всички държави членки на ЕС трябва да създадат пунктове за „обслужване на едно гише“, чрез които доставчиците на услуги ще могат лесно да получат цялата важна информация и да извършат всички необходими процедури по електронен път, без да им се налага да контактуват с няколко административни или професионални органа.  Широкомащабните пилотни проекти се осъществяват от участващите държави и се концентрират върху създаването на технологично базирани решения за трансгранични услуги на национално, регионално и местно равнище. Проектите се стартират за установяване на общи спецификации, които да бъдат доразвити и разпространени, като позволяват комуникация и взаимодействие в рамките на различните национални решения, така че гражданите и предприятията да могат изцяло да се възползват от предимствата от единния пазар.  Проектът се основава на по-рано извършената работа по други широкомащабни проекти, които дават възможност на гражданите на ЕС да използват своята   електронна самоличност   и да разполагат с достъп до обществени услуги където и да се намират в Европа (   IP/08/824   ), както и на   проект   , позволяващ на предприятията да се конкурират онлайн за получаването на обществени поръчки в цяла Европа (   IP/08/785   ). През 2008 г. Комисията стартира и проекта за интелигентни отворени услуги (SOS) по трансграничния обмен на медицинска информация (   IP/08/1075   ).  Електронно правителство:    http     ://     ec     .     europa     .     eu     /     egovernment          Програма за подкрепа на политиката в областта на ИКТ:    http     ://     ec     .     europa     .     eu     /     information     _     society     /     activities     /     ict     _     psp     Рамкова програма на Европейската комисия за конкурентоспособност и иновации:    http     ://     ec     .     europa     .     eu     /     cip     /     index     _     en     .     htm     Директива на ЕС за услугите:    http     ://     ec     .     europa     .     eu     /     internal     _     market     /     services     /     services     -     dir     /     index     _     en     .     htm
