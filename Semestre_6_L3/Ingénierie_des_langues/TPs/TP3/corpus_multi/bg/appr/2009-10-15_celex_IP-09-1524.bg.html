IP/09/1524   Брюксел, 15 октомври 2009 г.  Световен ден на прехраната през 2009 г.:  ЕС е лидер в световната борба срещу глада   На тазгодишния Световен ден на прехраната, 16 октомври, ангажиментът на ЕС за подобряване на достъпа до храна по света е по-силен от всякога.  След като на срещата на Г-8 в Акуила обеща да предостави над 2 млрд. EUR в допълнение към Инструмента за прехрана, възлизащ на 1 млрд. EUR, ЕС се превърна в най-важния фактор, допринасящ за сигурността на прехраната в световен план.  „Световният ден на прехраната трябва да напомни на всеки от нас, че трябва да направим всичко възможно, за да предотвратим това над един милиард души да гладуват. В отговор на това предизвикателство създаденият от ЕС Инструмент за прехрана, възлизащ на 1 млрд. EUR, постига бързи и осезаеми резултати, като предоставя на дребните земеделски стопани семена и торове, чрез които да увеличат продукцията си. Ще използваме натрупания при прилагането на Инструмента за прехрана опит, за да гарантираме, че ангажиментът, поет на срещата на върха на Г-8 в Акуила, е също толкова ефективен в борбата срещу световния глад“, заяви европейският комисар за развитието и хуманитарната помощ Карел де Гухт.  Над един милиард души по света страдат от недохранване, което прави 15 % или една шеста от цялото човечество. Тази цифра нараства вследствие на хранителната и финансовата криза. Следователно несигурността на прехраната представлява реална заплаха, която ще попречи за постигането на всички цели на хилядолетието за развитие (ЦХР) за изкореняване на крайната бедност до 2015 г.  Сигурността на прехраната, селското стопанство и развитието на селските райони заемат централно място в помощта на ЕС за развиващите се страни, като Съюзът предоставя бърза и мащабна подкрепа за справяне с нарастващия брой гладуващи по света. Участието на ЕС в тазгодишната инициатива за сигурност на световната прехрана от Акуила е конкретен резултат от това. Съюзът ще предостави 2,7 млрд. EUR за тази инициатива, като по този начин ще стане най-големият участник във финансирането ѝ. Вече са отпуснати 85 % от сумата от 1 млрд. EUR от Инструмента за прехрана, което доказва постоянния и силен ангажимент на ЕС за подобряване на условията за живот на най-бедните по света и факта, че Съюзът спазва обещанията си.  От стартирането на Инструмента за прехрана, възлизащ на 1 млрд. EUR, през декември миналата година отпуснатата по него помощ е достигнала до повече от 33 милиона души чрез началните текущи проекти и първите резултати вече са налице. В Зимбабве, например, бяха предоставени 26 000 тона семена и торове, които да бъдат раздадени на 176 000 уязвими земеделски стопани, които представляват между 10 и 15 % от земеделските стопани, работещи в колективи в страната. Тази съвместна дейност на ЕС и Организацията на ООН по прехрана и земеделие (ФАО) притежава потенциала да удвои традиционното производство на храни.  Благодарение на съвместна програма със Световната програма за прехрана в Бангладеш 43 000 души допълнително разполагат с възможност да се занимават с риболов, а други 60 000 живеят понастоящем в райони, които са защитени от прииждането на солена вода. На вниманието на медиите:  Медиите са поканени да присъстват на брифинг, който ще бъде даден от Koos Richelle — генерален директор на службата за сътрудничество EuropeAid.  Тема: „Опитът с Инструмента за прехрана: истинско глобално партньорство и своевременен отговор“ на 15 октомври (четвъртък) от 13:00 ч. до 14:00 ч. в Info Point External Cooperation, Rue de la Loi 43, партер, Брюксел.  Информация и регистрация:    http://ec.europa.eu/europeaid/infopoint/conferences/2009/10-15_foodfacility_en.htm     Контекст:  Вследствие на кризата, предизвикана от високите цени на храните в развиващите се страни, през декември 2008 г. бе одобрен Инструментът за прехрана, възлизащ на 1 млрд. EUR, който представлява бърз отговор на ЕС на нуждите на развиващите се страни.   Цялостният план за използването на Инструмента за прехрана съдържа списък от 50 целеви държави, които понастоящем получават или ще получават помощ за период от три години. Още през април 2009 г. бяха отпуснати 707 млн. EUR. В дух на партньорство и ефективност Европейската комисия насърчава и подкрепя съществуващата рамка за стратегически диалог, инвестиции за производството на храни и защитни мрежи от организации от експерти по храните. Помощта се предоставя посредством международни организации, регионални организации и националните правителства, както и чрез покана за представяне на предложения за 200 млн. EUR (предвидена за края на 2009 г.) за дейности на недържавни структури, органи от държавите-членки и други заинтересовани участници, които отговарят на условията.  Повече информация за политиките и стратегиите на ЕО относно сигурността на прехраната можете да намерите на:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
