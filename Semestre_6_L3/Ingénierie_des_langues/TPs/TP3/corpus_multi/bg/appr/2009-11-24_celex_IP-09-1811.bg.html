IP/09/1811     Брюксел, 24 ноември 2009 г.  Трети форум по гражданска защита: подобряване на устойчивостта на Европа спрямо бедствия  Утре комисарят на ЕС по околната среда Ставрос Димас ще открие в Брюксел Третия форум по гражданска защита.  Над 500 специалисти по гражданска защита ще се съберат за двудневната конференция по въпроса как държавите от ЕС могат да повишат своята устойчивост спрямо бедствия.  Изменението на климата вероятно ще увеличи честотата и въздействието на природните бедствия и Европа трябва да е подготвена за това, както и за други предизвикателства като терористични заплахи, аварии в химични предприятия и други произшествия.  На конференцията „За по-устойчиво общество“ ще бъдат обсъждани бъдещите предизвикателства за европейската гражданска защита, технологичното развитие, както и въпросът как да бъдат включени хората в подготовката за реагиране на бедствия.  Ставрос Димас, европейски комисар за околната среда, заяви:  „Европа е готова да направи всичко възможно, за да увеличи своята устойчивост спрямо бедствия, така че да намали човешките жертви.  Всяка година хиляди хора загубват живота си, а много повече се сблъскват с продължително разстройство на ежедневието си.  Само през миналата година около 20 милиона човека по света са били принудени да напуснат домовете си поради природни бедствия.  Финансовите щети също така са високи:  щетите на Европа от бедствия се оценяват на 15 млрд. EUR годишно. Форумът ще бъде платформа от първостепенно значение за обсъждане на предизвикателствата, пред които сме изправени, и за спомагане да подобрим превенцията и реагирането на бедствия.“  Форумът по гражданска защита  Третият форум по гражданска защита ще се съсредоточи върху устойчивостта и въпроса как Европа може да засили мерките за превенция и реагиране, така че да се справя по-ефективно с бедствията. Устойчивост на Европа спрямо бедствия означава не само способност за възстановяване от голямо бедствие, но и изграждане на способност чрез планиране да се противодейства на бедствие.  Форумът ще събере над 500 участници за дебати относно бъдещи предизвикателства за европейската гражданска защита. Три дискусии с високопоставени оратори от света на политиката, бизнеса и научните изследвания ще позволят откровен обмен на идеи кога и как да се осъществява подготовката за бедствия; осъзнаване на риска и самопомощ между гражданите, както и каква форма следва да приеме една стратегия за овладяване и преодоляване на последиците от бедствия в Европа.  Списъкът на ораторите включва европейския комисар за околната среда Ставрос Димас, заместник-главния секретар на Международната стратегия на ООН за намаляване на бедствията Маргарета Валстрьом и държавния секретар в министерството на отбраната на Швеция Хакан Йеврел.  Успоредно с конференцията ще се проведе изложение с участието на международни партньори, обучаващи организации и иновативни технологии. Това включва платформа за симулиране на земетресение, представляваща част от изложба относно бедствието, сполетяло италианския град Акуила по-рано тази година.  Комисията и гражданската защита  Комисията подкрепя и допълва превенцията срещу бедствия, която се осъществява на национално, областно и местно равнище, а също така осигурява дейността на Мониторинговия и информационен център (МИЦ), който има съществена роля във фазата на реагиране на Общностния механизъм за гражданска защита.  Общностният механизъм на ЕС улеснява сътрудничеството в реагирането на бедствия. В Общностния механизъм участват 31 държави (27-те държави-членки на ЕС плюс Хърватия, Исландия, Лихтенщайн и Норвегия). Чрез механизма те обединяват ресурси, които могат да бъдат предоставени на държави, сполетени от бедствия. Всяка държава в света може да се обърне към ЕС за съдействие.  От въвеждането на механизма през 2001 г. насам ЕС оказваше помощ при бедствия в цял свят, включително при урагана „Катрина“ в САЩ през 2005 г., при земетресението в Китай през 2008 г. и горските пожари в Южна Европа това лято. Сега МИЦ реагира на повече от 20 бедствия годишно.  Европейската комисия работи по укрепване на капацитета на ЕС за реагиране на бедствия. Това лято тя изпробва оборудване, разполагаемо на равнището на ЕС. Два пожарогасителни самолета бяха на разположение от юли до септември в помощ на държавите-членки за борба с горски пожари. Комисията ще си направи изводи от този пилотен проект.  Започна работа и по редица инициативи за разработване на подход на ЕС за предотвратяване на природни и причинени от човека бедствия. Това включва разработване на насоки за оценка и картографиране на рисковете, разработване на междусекторен преглед на основните рискове, с които може да се сблъска ЕС, и изграждане на европейска мрежа за предотвратяване на бедствия.  Бележка към редакторите:  Третият форум по гражданска защита „За по-устойчиво общество“ ще се проведе на 25—26 ноември 2009 г. в Брюксел в сградата Charlemagne на Европейската комисия, ул. Rue de la Loi, № 170.  За допълнителна информация относно форума посетете следния интернет адрес:    www     .     civilprotectionforum     .     eu    За повече подробности относно Механизма за гражданска защита посетете следния интернет адрес:    http://ec.europa.eu/environment/civil/
