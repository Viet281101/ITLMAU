IP/09/954  Брюксел, 18 юни 2009 г.  Срокът за записване за участие в европейския конкурс за логотип за биологични продукти е удължен до 6 юли 2009 г.  Само няколко дни преди изтичане на срока генерална дирекция „Земеделие и развитие на селските райони“ на Европейската комисия отправя своята окончателна покана за участие в европейския конкурс за логотип за биологично земеделие. Студенти по дизайн от 27-те държави-членки на ЕС са поканени да внесат проектите си по конкурса, като се възползват от възможността да спечелят големи парични награди, както и славата на създатели на новия официален логотип на ЕС за биологични продукти. Крайният срок за записване става 6 юли 2009 г.  Конкурсът за биологичен логотип на ЕС е открит за граждани на ЕС, които в момента са записани в заведение за висше образование на ЕС в областта на художествения дизайн или които неотдавна са се дипломирали в сходна област.  Предвид множеството постъпили проекти от всички 27 държави-членки, конкурсът за дизайн вече е един успех.  До момента над 500 студенти приеха предизвикателството и внесоха уникални творчески проекти, изразяващи идеята за европейски биологични продукти и европейско биологично производство.  Удължаването на срока с пет дни ще даде възможност на още повече студенти да участват и внесат своите проекти.  Проектите могат да бъдат качени на специалния уебсайт на конкурса   www.ec.europa.eu/organic-logo   .  Беше създадено международно жури, съставено от специалисти по биологично земеделие и производство и изтъкнати специалисти по дизайн, което ще оценява всички проекти, отговарящи на изискванията на конкурса.  Широко известни членове на конкурса са Riitta Brusila-Räsänen , професор по графичен дизайн от Университета на Лапландия, Финландия;  професор, почетен доктор, творчески директор &amp; управител Erik Spiekermann от Германия;  Elisabeth Mercier , директор на агенция BIO от Франция;  Urs Niggli , директор на научноизследователския институт по биологично земеделие (FiBL) от Швейцария;  Szymon Skrzypczak , млад дизайнер от Полша, носител на награди за дизайн;  Tom Václavík , специалист по маркетинг на биологични продукти от Чешката република, президент на Международната асоциация на търговците на биологични продукти;  и Craig Sams , председател на Soil Association от Обединеното кралство.  Rob Vermeulen , бивш президент на Pan-European Brand Design Association, ще председателства журито на конкурса.   Внесените проекти ще бъдат оценявани според тяхната универсална привлекателност, тяхната изразителност без употреба на думи, яснотата на представяне и тяхната непреходност.  След като най-впечатляващите и оригинални логотипи бъдат избрани на официалната среща на журито, предвидена за 20 юли 2009 г., списъкът на избраните проекти ще бъде публикуван на уебсайта на конкурса   www.ec.europa.eu/organic-logo   .  Този конкурс е особено интересен с това, че всички европейски граждани ще получат възможност да участват в избора на победителя чрез открито гласуване онлайн в края на годината.   Ще бъдат определени трима носители на награди.  Класираният на първо място проект ще бъде избран за принципен дизайн на логотипа за биологични продукти на ЕС, а неговият автор ще получи парична награда в размер на 6 000 EUR.  Втората и третата награда са съответно в размер на 3 500 и 2 500 EUR.  Победителите ще бъдат обявени през юли 2010 г. и ще бъдат поканени на церемонията по награждаването в Брюксел, където европейският комисар по земеделието и развитието на селските райони ще им връчи наградите.   Допълнителна информация за новия логотип за биологични продукти на ЕС  Европейската комисия търси нов логотип за предварително пакетирани биологични продукти, произхождащи от 27-те държави-членки на ЕС и отговарящи на определените от ЕС стандарти за производство.  Новият логотип ще влезе в широка употреба през юли 2010 г.  Новият логотип на ЕС за биологични продукти ще бъде задължителен за предварително пакетирани биологични продукти, произхождащи от 27-те държави-членки на ЕС и отговарящи на определените от ЕС стандарти за производство.  Освен това всички продукти, които не са предварително пакетирани, но произхождат от ЕС или са внесени от трети държави, могат да използват логотипа на ЕС на доброволна основа.
