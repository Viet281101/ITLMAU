IP/09/1833   Брюксел, 2 7  ноември 2009 г.  Инициативата за иновативни лекарства (ИИЛ):  втора покана на Комисията и фармацевтичната индустрия за представяне на предложения за научни изследвания за по-ефикасни методи за създаване на лекарства   Днес по линия на Инициативата за иновативни лекарства (ИИЛ) официално бе оповестена втората покана за представяне на предложения.  Публично-частното партньорство между Европейската комисия и Европейската федерация на фармацевтичните индустрии и асоциации (ЕФФИА) приканва изследователски консорциуми да представят предложения по 9 научни теми.  Целта на поканата е да ускори откриването и разработването на нови лекарства за лечение на ракови, възпалителни и инфекциозни заболявания.  По линия на ИИЛ ще бъдат финансирани и проекти за подобряване на обмена на данни между промишлеността и научната общност — един важен аспект на управлението на знанията.  Участието в тази втора покана, което от страна на Комисията е в размер на 76, 8 милиона евро, се очаква да бъде поне в същия размер в натура от страна на дружествата, членуващи в ЕФФИА.   Д-р Мишел Голдман, изпълнителен директор на ИИЛ, заяви:  „Тази втора покана за представяне на предложения ще спомогне за изграждане на потенциала на ИИЛ за подкрепа на нововъведения, от които се нуждаем, и за преодоляване на сегашните ограничения в разработването на лекарства.“  Европейският комисар по въпросите на науката и научните изследвания Янез Поточник добави:  „През 2004 г. намерихме начин да направим Европа подходящо място за биомедицински изследвания, като същевременно премахнем ограниченията в изследванията относно лекарства:  той се изразява в инициативата ИИЛ.  Тя е разположена в центъра на триъгълника на знанията, като изгражда по-добро сътрудничество между публичния и частния сектор и ни подпомага да се справим по икономически конкурентен и устойчив начин с най-големите предизвикателства, пред които сме изправени.  Тя показва също така, че това ново партньорство между Комисията и промишлеността дава резултати.“  Артър Дж. Хигинс, председател на управителния съвет на Bayer HealthCare и председател на ЕФФИА, заяви:  „ИИЛ е ясно доказателство за намерението на Европа да бъде начело в областта на биофармацевтичните нововъведения.  Тази инициатива успешно обедини обикновено конкуриращи се фармацевтични дружества със заинтересовани академични среди в уникално начинание с цел да се ускорят откритията.“  На 16 ноември 2009 г. ИИЛ официално стана автономна.  Тя получи финансова и оперативна независимост от своите два члена-учредители — Европейската комисия и ЕФФИА.  Нов екип, ръководен от изпълнителния директор Мишел Голдман, ще работи в изпълнителния офис на ИИЛ в Брюксел и ще отговаря за предоставянето на безвъзмездни средства по втората покана за представяне на предложения по линия на ИИЛ.   От деветте теми по поканата три са свързани с подобреното управление на знания, което е от ключово значение за разработването на ефикасни лекарства.  С тях по-специално се цели подобряване на стандартите за промишлеността, академичните институции и регулаторните органи относно данните с оглед по-добре да се преценява ефикасността и безопасността на новите лекарства.  С тях се цели и улеснено споделяне на информация, което ще ускори разработването на лекарства.  По другите шест теми целта е да се повиши ефикасността на нови ле карства за лечение на ракови, възпалителни и инфекциозни заболявания.  Така например ударението по една от темите е върху разбирането на състава на раковите тумори и на тяхната реакция спрямо терапия.  По друга тема се цели ускорено разработване на по-добра, по-евтина и по-бързодействаща диагностика на инфекциозни заболявания.  Темите по поканата, които бяха обявени през септември, за да се позволи на изследователските консорциуми по-добре да подготвят своите кандидатури, предизвикаха голям интерес.  На 17 ноември 2009 г. повече от 420 представители на академични колективи, малки и средни предприятия и други организации се събраха в панаирното градче в Брюксел за информационния ден на ИИЛ, където те получиха сведения от първоизточника относно поканата.   По-нататъшни стъпки  Срокът за представяне на предложения по новата покана е 8 февруари 2010 г., а резултатите ще бъдат обявени през лятото на 2010 г.  Контекст  Стартираната през 2007 г. Инициатива за иновативни лекарства (ИИЛ) представлява публично-частно партньорство между Европейската комисия и европейската фармацевтична индустрия, представлявана от ЕФФИА.  ИИЛ цели Европа да застане начело в областта на биофармацевтичните нововъведения и да подкрепи по-ефикасното откриване и разработване на по-добри лекарства за пациентите.   Общият бюджет на ИИЛ за периода  2008—2017 г. е 2 млрд. EUR (1 млрд. EUR от Европейската общност и 1 млрд. EUR от промишлеността).   Първата покана за представяне на предложения по линия на ИИЛ бе пусната през април 2008 г. Бяха представени 134 предложения, от които бяха подбрани 15 за получаване на сумата от 246 млн. EUR.  За допълнителна информация относно ИИЛ и втората покана за представяне на предложения:   www     .     imi     .     europa     .     eu     Вж. също така   IP/09/1310   ,   IP     /09/802   и  IP/08/662  Списък на темите по втората покана за представяне на предложения по линия на ИИЛ:  1. Биомаркери за образна диагностика за разработване на лекарства срещу рак.   2. Нови средства за прицелно валидиране за повишаване на ефикасността на лекарствата.   3. Молекулярни биомаркери: ускоряване на разработването на лечение на раковите заболявания и подобряване на грижите за пациента.   4. Откриване и разработване на бързи диагностични тестове за бактериална диагностика на място с цел улесняване на клиничните изпитания и клиничната практика.   5. Разбиране на аберантните имунни механизми за адаптация.   6. Транслационни изследвания в областта на хроничните имунно медиирани заболявания: връзка между моделите при животните и човека.   7. Моделиране на лекарства/заболявания: библиотека и рамка.   8. Открито фармакологично пространство.   9. Електронни здравни досиета (EЗД).
