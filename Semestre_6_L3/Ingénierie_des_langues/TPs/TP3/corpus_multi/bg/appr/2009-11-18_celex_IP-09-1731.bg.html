IP/09/1731   Брюксел, 18 ноември 2009 г.  Широколентовият достъп до интернет продължава да нараства в ЕС въпреки всички трудности   Навлизането в Европа на широколентовия достъп до интернет продължава, като за една година броят на използваните за целта фиксирани линии е нараснал с повече от 11 милиона.  Съгласно доклад, публикуван днес от Европейската комисия, към юли 2009 г. 24 % от населението на ЕС разполагат с широколентов достъп до интернет спрямо 21,6 % към юли 2008 г.  Докладът показва също така, че мобилният широколентов достъп бързо нараства в Европа — увеличението е с 54 % от януари насам, като сега степента на неговото разпространение е 4,2 % на 100 жители. Не на последно място широколентовият достъп до интернет в Европа се осъществява при все по-високи скорости на предаване на данни. В момента 80 % от линиите за широколентов достъп в държавите от ЕС, т.е. с 5 % повече отколкото преди една година, изтеглят данни от интернет със скорост 2 мегабита в секунда (Mbps) или повече (което позволява използването на Web 2.0 или възпроизвеждането на видеозаписи в реално време).  „Въпреки забавянето на икономиката Европа продължава да разполага с много динамичен пазар за широколентов достъп. Увеличената конкуренция води до подобрени услуги, а потребителите считат сега своя широколентов достъп до интернет за съществена част от ежедневието си“, заяви комисарят на ЕС по далекосъобщенията Вивиан Рединг. „Това е добра стартова позиция за следващата Европейска комисия. Динамичните пазари за високоскоростен широколентов достъп в конкурентен единен пазар за далекосъобщения са стратегически приоритет в Европейската програма за цифрово развитие, подготвяна понастоящем от Комисията. Високоскоростният широколентов достъп до интернет чрез влакнестооптични мрежи или безжична връзка е предпоставка за силна цифрова икономика в Европа и за европейско лидерство в новите технологии и приложения. След като на 5 ноември Европейският парламент и Съветът одобриха нова, стимулираща конкуренцията регулаторна рамка за европейските далекосъобщителни пазари (   MEMO/09/491   ), очаквам сега ускорено въвеждане на високоскоростен широколентов достъп до интернет във всички държави-членки на ЕС. Европа определено е готова изцяло да подчини следващото десетилетие на цифровите технологии.“  Публикуваните днес от Комисията нови данни показват, че през последната година броят на линиите за широколентов достъп продължи да нараства в целия ЕС средно с 10,7 % (между юли 2008 г. и юли 2009 г.) въпреки неблагоприятните икономически условия. Към 1 юли 2009 г. в ЕС съществуват 120 милиона фиксирани линии за широколентов достъп, 11,5 милиона от които са добавени след юли 2008 г.  Дания и Нидерландия продължават да са водещи в света по степен на разпространение на широколентовия достъп, като почти 40 % от тяхното население разполага с широколентова връзка към интернет, но темповете на растеж намаляват, тъй като се доближават до точката на насищане. Девет държави от ЕС ( Дания — 37,3 %, Нидерландия — 36,2 %, Швеция — 31,3 %, Финландия — 30,7 %, Люксембург — 28,8 %, Обединеното кралство — 28,4 %, Франция — 27,7 %, Германия — 27,5 %, а сега също и Белгия — 27,5 % ) изпреварват САЩ, където степента на разпространение на широколентовия достъп е 25,8 % и неговото навлизане се забавя съгласно   статистически данни на ОИСР за май 2009 година   . През 2009 г. най-голям растеж спрямо 2008 г. отбелязаха Люксембург (+ 18,3 %) и Португалия (+ 11,7 %).  Средният пазарен дял на историческите далекосъобщителни оператори в ЕС остава постоянен в размер на около 45 % (той е най-голям в Кипър — 80 %, Люксембург и Финландия — с по 67 %, а най-малък в Обединеното кралство — 27 %.) Контролът на историческите оператори върху пазарите за широколентов достъп (включително препродажба на линии на едро) обаче структурно намалява в полза на конкуренцията в инфраструктурната база (основно чрез необвързан достъп до абонатните линии, което позволява достъп на трети страни до мрежата). С изцяло необвързан и съвместен достъп са 71,4 % от цифровите абонатни линии (DSL) срещу 65,2 % преди една година. Растежът в броя на абонатните линии с необвързан достъп, макар и по-нисък от предходната година, се осъществява за сметка на препродажбата — форма на изискващ малки инвестиции достъп за нови участници в пазара, чийто дял намаля от 18,2 % на 10,6 процента от линиите DSL от 2008 г. насам. Явно новите участници в далекосъобщителния пазар са инвестирали все повече и повече и са допринесли за създаване на по-конкурентен пазар на широколентов достъп.  Оповестеният днес доклад на Комисията показва също така, че гражданите на ЕС се ползват от широколентов достъп с по-висока скорост и по-добро качество отколкото преди една година. Сега 80 % от линиите за широколентов достъп в ЕС осигуряват предаване на данните със скорост над 2 Mbps (срещу 75 % преди една година), което е достатъчно бързо за предаване на видеозаписи по интернет в реално време, а повече от 15 % — над 10 Mbps (срещу 10 % през януари 2009 г.). По-високите скорости на предаване на данни по принцип осигуряват на потребителите повече възможности за по-добър избор при по-ниска цена за мегабит.  По отношение на технологията цифровите абонатни линии (DSL) продължават да са най-разпространената технология за широколентов достъп в Европа, като техният брой възлиза на 94 милиона. Броят на влакнестооптичните абонатни линии нарасна с 40 % между юли 2008 г. и юли 2009 г., но понастоящем те представляват само 1,75 % от общия брой на линиите в Европа, като се прилагат само в няколко държави: Латвия е с най-голям дял на влакнестооптичните линии в общия брой на линиите за широколентов достъп, следвана от Швеция , която е с най-голям брой влакнестооптични линии. Широколентовият достъп въз основа на технологии за мобилна връзка (който обикновено се прилага за мобилно ползване на интернет чрез преносим компютър) е разпространен най-вече в Австрия (13,8 %), Швеция (12,6 %), Португалия (10,8 %) и Ирландия (8,3 %). Понастоящем степента на разпространение на мобилния широколентов достъп е 4,2 %, което представлява увеличение с 54 % спрямо януари 2008 г.  Контекст  Наличието на широколентов достъп е ключов показател за развитието на информационните и комуникационните технологии (   IP/08/1422   ). Комисията докладва два пъти годишно за развитието на пазарите за широколентов достъп в ЕС въз основа на данни, утвърдени от държавите-членки (   IP/08/1831   ).  Докладът е на разположение на следния интернет адрес:     http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
