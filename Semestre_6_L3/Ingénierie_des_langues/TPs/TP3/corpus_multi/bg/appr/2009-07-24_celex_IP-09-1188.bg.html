IP/09/1188  Брюксел, 24 юли 2009 г.  Комисията прави равносметка за напредъка по устойчивото развитие  През последните години ЕС направи устойчивото развитие основна част в широк спектър от своите политики.  По-конкретно ЕС застана начело на борбата срещу измененията в климата и насърчаването на „нисковъглеродна“ икономика.  В същото време в няколко области в ЕС се запазват тенденции за неустойчивост и се налага увеличаване на усилията.  Три години след въвеждането на Стратегията на Европейския съюз за устойчиво развитие Комисията направи равносметка за развитието на ниво ЕС и даде ход на обсъждания относно прилагането на стратегията на ЕС в бъдеще.  Председателят на Комисията Жозе Мануел Барозу заяви: „Постигнахме траен напредък по отношение на устойчивото развитие в областите на политиките на ЕС.  Прегледът подчертава напредъка ни за последните три години и областите, в които е нужна по-нататъшна работа.  Икономическата криза създава уникална възможност за създаване на нова устойчива икономика посредством интелигентен „зелен“ растеж.  Надявам се, че този преглед ще стимулира размисъла как по-добре да се постига напредък в области като потреблението на енергия в транспорта, намаляването на биоразнообразието и влошаването на състоянието на екосистемите“.   Прегледът потвърждава, че във всичките седем приоритетни области, обхванати от Стратегията, е постигнат положителен напредък на политиките на ЕС.  Част от примерите са пакетът на ЕС по въпросите на климата и енергията от декември 2008 г., действията за „зелен транспорт“ и по-интелигентни транспортни системи, подобряването на енергийната ефективност на сградите, ревизиране на директивите за екодизайна и екомаркировката, създаването на рамка за интегрирана морска политика и стратегията на ЕС за здравеопазването, работата по проблемите на миграцията и борбата срещу бедността и социалното изключване.  Напредна също работата по междусекторните области образование, научни изследвания и финансиране.  В същото време обаче в няколко области се запазват тенденции за неустойчивост.  Търсенето на природни ресурси нараства, например, биоразнообразието намалява и потреблението на енергия в транспорта продължава да расте.   Настоящата икономическа и финансова криза показа, че устойчивото развитие е от основно значение и за финансовите системи и икономиката като цяло.  Мерките, целящи подкрепа за реалната икономика и намаляване на социалните последици от сегашната криза, трябва да бъдат съвместими с целите за дългосрочна устойчивост и със стратегията за интелигентен „зелен“ растеж.   Прегледът приканва към размисъл относно бъдещото евентуално развитие на Стратегията на Европейския съюз за устойчиво развитие.  Би могло да се предвиди по-голямо хармонизиране с Лисабонската стратегия за растеж и заетост и други междусекторни стратегии на ЕС, по-нататъшно рационализиране на Стратегията и по-добър мониторинг и координация.   Приетият днес доклад ще позволи на Европейския съвет на следващата си сбирка да разгледа приоритети и да предостави насоки за бъдещето на Стратегията.  Докладът ще бъде допълнен от мониторингов доклад на Евростат, подготвян два пъти годишно, относно устойчивото развитие, който ще бъде публикуван по-късно през годината.  История на досието  Обновената стратегия на ЕС за устойчиво развитие, приета през юни 2006 г., се занимава със седем основни предизвикателства:  изменение на климата и чиста енергия,  устойчив транспорт,  устойчиво потребление и производство,  опазване и управление на природните ресурси,  обществено здраве,  социално включване, демография и миграция, както и световна бедност.  На заседанието си през декември 2007 г. Европейският съвет поиска от Комисията да изготви до юни 2009 г. втори доклад за напредъка по изпълнението на стратегията на ЕС за устойчиво развитие.  Този преглед отговаря на искането на Европейския съвет.  Доклада можете да намерите на адрес:     http://ec.europa.eu/sustainable/welcome/index_en.htm
