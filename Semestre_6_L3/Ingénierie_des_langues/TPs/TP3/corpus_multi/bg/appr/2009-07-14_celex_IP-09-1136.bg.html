IP/09/1136       Брюксел, 14 юли 2009 г.  Комисията актуализира списъка на авиокомпаниите със забрана за европейското въздушно пространство  Снощи Европейската комисия прие единадесетата поправка на общностния списък на авиокомпаниите със забрана за операции в Европейския съюз, допълнен с тези от още две държави.  С настоящата поправка се вдига забраната, наложена на пет авиокомпании, предвид задоволителните подобрения по отношение на безопасността.   „Не можем да си позволим никакви компромиси по отношение на безопасността във въздуха, трябва да останем бдителни;  гражданите имат правото да летят безопасно навсякъде по света“, заяви Антонио Таяни, заместник-председател на Комисията и комисар по транспорта, и заключи: „Ние няма да допуснем авиокомпаниите да се придържат към различни стандарти в и извън рамките на Европа — крайно време е международната общност да преосмисли своята политика по безопасността;  авиокомпаниите, които не са безопасни, не бива да получават разрешение за полети никъде по света.  Този списък имаше важна заслуга за повишаването на безопасността в небето над Европа.  Трябва постепенно да се приближим към една международна стратегия на основата на сътрудничество между страните от целия свят“.  Новият списък замества предходния и вече е на разположение на уебсайта на Комисията (   http://ec.europa.eu/transport/air-ban/   ).   Два са основните изводи, които могат да бъдат направени от тази най-нова поправка на списъка:  а) списъкът се проявява като силен стимул за отстраняване на пропуските по безопасността;  изличаването от списъка е действително възможно, когато съответните засегнати страни предприемат ефективни и надеждни действия за отстраняване на несъответствията спрямо стандартите за безопасност;  б) списъкът на Общността все по-често служи като превантивна, вместо като наказателна мярка за защита на авиационната безопасност.  Това се илюстрира от многобройните случаи, в които Общността успешно е разрешила потенциални проблеми с безопасността много преди да прибегне до драстичната мярка на налагане на ограничения.  Установени са значителни подобрения и постижения на органа за гражданско въздухоплаване на Индонезия в областта на безопасността.  От налагането на забраната през юли 2007 г. четири въздушни превозвача — Garuda Indonesia, Airfast Indonesia, Mandala Airlines и Premiair — можаха да бъдат изличени от списъка, тъй като органът гарантира, че те спазват международните стандарти за безопасност.  Тайландският превозвач One Two Go бе изличен от списъка, тъй като неговото разрешително бе отнето от тайландските органи по въздухоплаване.   Отчита се напредъкът, постигнат от органа за гражданско въздухоплаване на Ангола и въздушния превозвач TAAG Angola Airlines при последователното отстраняване на всички пропуски по безопасността.  В този контекст споразумението за сътрудничество и помощ между органите за гражданско въздухоплаване на Ангола и Португалия даде възможност на авиокомпанията да лети отново до Португалия, но само с определени самолети и при много строги условия.  С актуализирания списък се подчертава също постоянният диалог с някои държави относно безопасността на техните превозвачи.  В това отношение, след представяне на доказателства за подобрения в стандартите за безопасност, работата на различни руски въздушни превозвачи, на които руските власти са наложили оперативни ограничения, ще бъде наблюдавана от близо.   Освен това, днешният актуализиран списък е свидетелство за усилията от страна на индонезийските, габонските, украинските и анголските органи за гражданско въздухоплаване за засилване упражняването на надзорните им задължения с оглед подобряването на безопасността и за по-тясно сътрудничество в тази връзка с Комисията.   Установените в системата за надзор пропуски по сигурността от страна на органите за гражданско въздухоплаване на Замбия и Казахстан доведоха до забрана за полети за всички превозвачи от тези две страни, с изключение на казахския въздушен превозвач Air Astana, чиито операции в Общността са замразени при строги ограничения.  Независимо от това, всички превозвачи, засегнати от тази или от предходни поправки, ще продължат да бъдат предмет на приоритетни наземни инспекции, осъществявани на летищата на Общността, за да се гарантира, че те се придържат последователно към съответните стандарти за безопасност.  Така към днешна дата списъкът на Общността съдържа 9 отделни превозвача, чиито операции са напълно забранени в Европейския съюз — Air Koryo от Корейската народнодемократична република (КНДР), Air West от Судан, Ariana Afghan Airlines от Афганистан, Siem reap Airways International от Камбоджа, Silverback Cargo Freighters от Руанда, Motor Sich, Ukraine Cargo Airways, Ukrainian Mediterranean Airlines и Volare от Украйна;  всички превозвачи (246) от 12 държави — Ангола, Бенин, Демократична република Конго (ДРК), Екваториална Гвинея, Габон (с изключение на три превозвача, работещи в режим на ограничения и при определени условия), Индонезия (с изключение на четирите превозвача, изличени от списъка), Казахстан (с изключение на един превозвач, работещ в режим на ограничения и при определени условия), Киргизката република, Либерия, Сиера Леоне, Свазиленд и Замбия;  7 въздушни превозвача, които имат разрешение да работят в режим на ограничения и при определени условия — TAAG Angola Airlines, Air Astana от Казахстан, Gabon Airlines, Afrijet и SN2AG от Габон, Air Bangladesh и Air Service Comores.  Проверките на безопасността от страна на Международната организация за гражданско въздухоплаване (ICAO) представляват основата и един от главните критерии, на базата на които се налагат забрани за полети.  Затова разширяването на сътрудничеството с ICAO в тази област е от съществено значение.  Това беше основната тема на срещата между заместник-председател Таяни и президента на Съвета на ICAO, г-н Kobeh, на 9 юли.  По-късно тази година ще бъде изготвен доклад за функционирането на правилата, който също ще съдържа предложения, укрепващи международното измерение.
