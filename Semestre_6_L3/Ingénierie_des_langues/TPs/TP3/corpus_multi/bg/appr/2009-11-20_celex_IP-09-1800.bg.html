IP/09/1800   Брюксел, 20 ноември 2009 г.  Далекосъобщения:  Европейската комисия приветства одобрението от министрите от ЕС на мащабна реформа за създаване на конкурентен единен телекомуникационен пазар   Днес Съветът на министрите от ЕС единодушно одобри пакета от мерки за реформа на далекосъобщенията в ЕС, предложен първоначално от Европейската комисия през 2007 г.  Днешното решение на Съвета бе взето след постигането на политическо споразумение относно пакета на довелата до пробив среща между Европейския парламент и Съвета на 5 ноември (   MEMO/09/491   ).  Новите правила ще доведат до нарастване на конкуренцията и на инвестициите в европейския далекосъобщителен пазар чрез гарантиране на по-голяма сигурност за дружествата, инвестиращи във високоскоростни влакнестооптични и безжични мрежи. Те позволяват също така използването на радиочестотите за нови услуги за мобилна връзка. Следващата седмица Европейският парламент ще гласува на своята пленарна сесия в Страсбург, за да одобри официално пакета от мерки в областта на далекосъобщенията. Реформираните правила в областта на далекосъобщенията ще станат част от законодателството на ЕС с публикуването им в Официален вестник на Европейския съюз през декември 2009 г.  „С днешното приемане от Съвета на министрите на пакета от мерки в областта на далекосъобщенията се отправя ясен сигнал за подкрепа на конкуренцията и инвестициите в нови и по-бързи далекосъобщителни мрежи и услуги в рамките на по-силен единен пазар. В продължение на две години Европейската комисия се бореше за тази реформа и аз приветствам факта, че голяма част от нашите европейски амбиции бе подкрепена от министрите благодарение на демонстрираното от шведското председателство умение за ръководство“ , заяви Вивиан Рединг, комисар на ЕС по далекосъобщенията. „Одобрението от Съвета на реформата в далекосъобщенията идва точно навреме. В днешното време на икономическа и финансова криза — брутният вътрешен продукт на ЕС се очаква да намалее с 4 % тази година, реформата ще окаже много положително макроикономическо въздействие. Новите правила на ЕС в областта на далекосъобщенията значително ще допринесат за по-силен, по-конкурентен и по-благоприятен за потребителите единен далекосъобщителен пазар с по-бързи влакнестооптични и безжични мрежи навсякъде в Европа. Също така те ще предоставят правна сигурност на далекосъобщителните оператори, били те исторически или новопоявили се, и ще гарантират, че държавите-членки вземат решения по съгласуван начин.“  Информация относно 12-те най-важни реформи съгласно новия пакет от мерки на ЕС в областта на далекосъобщенията се съдържа в   MEMO     /09/513    .   Следващи стъпки:    окончателно гласуване на пакета за реформа на трето четене на пленарната сесия на Европейския парламент (насрочена за 24 ноември 2009 г.);    влизане в сила на целия пакет за реформа в далекосъобщенията с публикуването му в Официален вестник на Европейския съюз (декември 2009 г.);    създаване на Органа на европейските регулатори в областта на далекосъобщенията (BEREC — пролетта на 2010 г.);    транспониране на пакета за реформа на далекосъобщенията в националното законодателство на 27-те държави-членки на ЕС (до юни 2011 г.).    За допълнителна информация:  Неокончателен текст на договорения пакет за реформа:   http://ec.europa.eu/information_society/policy/ecomm/tomorrow/index_en.htm      MEMO/09/513
