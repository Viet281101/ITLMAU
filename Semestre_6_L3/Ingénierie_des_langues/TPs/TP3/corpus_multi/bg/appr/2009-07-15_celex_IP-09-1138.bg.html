IP/09/1138   Брюксел, 15 юли 2009 г.  Комисията предлага безвизов режим на пътуване за гражданите на Западните Балкани  Дългогодишният ангажимент на Европейската комисия за безвизово пътуване за гражданите на Западните Балкани бе потвърден днес с приемането на предложение за въвеждането на безвизово пътуване за гражданите на Бившата югославска република Македония, Черна гора и Сърбия. Днешното предложение позволява на гражданите на тези три държави да пътуват до държавите от Шенген   1   с новите биометрични паспорти. Предложението на Комисията трябва да бъде одобрено от Съвета, след като той се консултира с Европейския парламент.  Комисията запазва своя ангажимент за либерализация на визовия режим и за гражданите на Албания и на Босна и Херцеговина.  Тези държави обаче все още не изпълнили необходимите условия и затова не са включени в днешното предложение.  При условие че темпото на реформи се запази и ако всички условия бъдат изпълнени, Комисията би могла да разгледа възможността за изготвянето на ново предложение, което включва тези държави, до средата на 2010 г.  По време на представянето на предложението на Комисията заместник-председателят на Комисията и комисар по правосъдието, свободата и сигурността Жак Баро заяви:  „Нашето предложение носи истински добри новини за населението на Западните Балкани, и по-специално за гражданите на Бившата югославска република Македония, Черна Гора и Сърбия.  Знам колко много значи за тях безвизовото пътуване.  Днешното предложение е в резултат на интензивната и усилена работа на съответните органи и жителите на тези държави за изпълнението на поставените условия.  Поздравявам ги поздравя за това постижение.“   Комисарят по разширяването Оли Рен допълни: „Нашата цел и нещото, в което сме твърдо убедени, е, че Албания и Босна и Херцеговина ще са следващите.  Пътната карта все още е в сила и все още е напълно изпълнима, при условие че сега органите на тези държави положат максимални усилия за постигането на необходимите резултати. Ако този напредък продължи с бързи темпове, вярвам, че двете държави скоро ще настигнат съседите си. В случай че бъдат изпълнени всички условия, Комисията възнамерява до средата на 2010 г. да изготви ново предложение, което да включва тези държави.“  Въвеждането на безвизов режим на пътуване представлява крайпътен камък на интеграционната политика на ЕС за Западните Балкани. Улесняването на контактите между хората увеличава търговските възможности и дава на жителите на региона възможност да опознаят по-добре ЕС. Въпреки това безвизовото пътуване е възможно само ако са изпълнени необходимите изисквания за сигурност. За тази цел Комисията стартира диалог относно либерализацията на визовия режим с държавите от Западните Балкани. Въз основа на пътните карти, представени от Комисията, държавите постигнаха важен напредък в подобряването на сигурността на паспортите, засилването на граничния контрол, подобряването на институционалната рамка за борба с организираната престъпност и корупцията, както и в областта на външната политика и основните права.  Комисията наблюдаваше внимателно подготовката на тези държави. Условията са еднакви за всяка държава. Бившата югославска република Македония изпълни необходимите условия. В случая със Сърбия и Черна гора премахването на визите ще зависи от изпълнението на всички останали показатели от съответните пътни карти до датата на приемането на настоящото решение от Съвета. За да получат положителна препоръка от Комисията, Албания и Босна и Херцеговина трябва да положат допълнителни усилия. В Албания и Босна и Херцеговина все още съществуват пропуски в борбата с организираната престъпност и корупцията, в отстраняването на слабостите в процедурата за издаването на паспорти и в сферата на управлението на границите и миграцията.  Пребиваващите в Косово (по силата на Резолюция 1244/99 на Съвета за сигурност на ООН) също все още не могат да се възползват от либерализацията на визовия режим. Свързаните с нея технически изисквания все още не са изпълнени на територията на Косово. В това отношение Комисията ще продължи тясно да си сътрудничи с органите на Сърбия и Косово и да разглежда различни варианти за разрешаването на визовия проблем в бъдеще. За повече информация относно дейностите на заместник-председателя Баро, моля, посетете уебсайта му в интернет на адрес:    http://ec.europa.eu/commission_barroso/barrot/welcome/default_en.htm      1 :   Всички държави-членки на ЕС с изключение на Обединеното кралство и Ирландия,  както и Швейцария, Норвегия и Исландия.
