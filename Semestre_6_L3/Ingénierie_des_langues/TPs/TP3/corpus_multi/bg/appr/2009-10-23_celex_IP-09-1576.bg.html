IP/ 09/ 1576   Брюксел, 23 октомври 2009 г.  Околна среда:  Комисията обяви конкурса за европейските зелени столици за 2012 г. и 2013 г.  Вече се търсят следващите европейски зелени столици.  Престижната награда за Европейска зелена столица отличава градовете, които правят най-много за съобразяване на градския живот с околната среда.  По-рано тази година Стокхолм и Хамбург бяха отличени като първите победители, съответно за 2010 г. и 2011 г.  Вече тече надпреварата за това кои градове ще претендират за престижната титла за 2012 г. и 2013 г.  Ежегодната награда цели да способства за това големите европейски градове да станат по-привлекателни и хигиенични места — „подходящи за живеене“.   Комисарят на ЕС по околната среда Ставрос Димас заяви:  „На местните власти се пада ключовата роля да подобрят условията на живот за жителите на градовете.  Европейската награда за зелена столица мотивира градовете да решават своите екологични проблеми и да подобряват качеството на живот за гражданите, като непрекъснато вземат предвид околната среда при градоустройственото си планиране.“  Започна надпреварата за наградата „Европейска зелена столица“ за 2012 г. и 2013 г.  Всеки град от ЕС с повече от 200 000 жители може вече да се кандидатира за наградата „Европейска зелена столица“ за 2012 г. и 2013 г.  Инициативата е открита за 27-те държави-членки, за кандидат-членките (Турция, Бивша югославска република Македония (БЮРМ) и Хърватия) и страните от Европейското икономическо пространство (Исландия, Норвегия и Лихтенщайн).   Кандидатурите ще се оценяват въз основа на 11 критерия, свързани с околната среда, в това число местния принос в борбата срещу климатичните изменения, производството и управлението на отпадъци, природа и биоразнообразие, транспорт, въздух и вода.   Градовете могат да подадат по електронен път заявление за участие.  Срокът за подаване на заявления едновременно за наградите за 2012 г. и 2013 г. е 1 февруари 2010 г.  Победителите ще бъдат обявени през октомври 2010 г.   Журито е съставено от представители на Европейската комисия, Европейската агенция за околна среда и важни европейски и международни екологични организации.   По-екологични градове  Осемдесет процента от европейците живеят днес в градски райони и качеството на техния живот е в пряка зависимост от състоянието на градската среда.  Наградата за „Европейска зелена столица“ бе замислена като инициатива за насърчаване и възнаграждаване на усилията, за стимулиране на градовете към поемането на ангажименти за по-нататъшни дейности, за посочване на примери и насърчаване на обмена на най-добри практики сред европейските градове.   Наградата получава градът, който неизменно показва високи екологични показатели и е поел дългосрочен ангажимент за амбициозни действия, по-нататъшно подобряване на околната среда и устойчиво развитие.  Целта е градовете-победители да мотивират други европейски градове и да рекламират най-добрите практики.   Стокхолм и Хамбург се пребориха срещу силна конкуренция и първи взеха наградата „Европейска зелена столица“ през февруари тази година.  Шведската столица ще е европейска зелена столица за 2010 г., следвана от Хамбург през 2011 г.  Те бяха избрани като модел за останалите европейски градове, заради мерките за подобряване на градската среда за техните граждани, включително и заради амбициозните действия за намаляване на замърсяването на въздуха, задръстванията и емисиите на парникови газове.  Контекст  Наградата за Европейска зелена столица е плод на инициативата, поета от градове, стремящи се да създадат чиста околна среда за своите граждани.  Идеята се заражда на среща в Талин, Естония, проведена на 15 май 2006 г. по инициатива на г-н Юрий Ратас — бивш кмет на Талин, на която 15 европейски града и Асоциацията на естонските градове подписват съвместен меморандум за разбирателство за учредяване на такава награда.  Понастоящем повече от 40 града, от които 21 столици на страни от ЕС, подкрепят инициативата.  За допълнителна информация: За наградата за Европейска зелена столица можете да научите повече от:    www.europeangreencapital.eu     Електронна страница на Комисията за градската околна среда:    http://ec.europa.eu/environment/urban/home_en.htm
