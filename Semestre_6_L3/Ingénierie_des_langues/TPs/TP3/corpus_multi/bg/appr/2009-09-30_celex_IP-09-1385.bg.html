IP/09/ 1385   Брюксел, 30 септември 2009 г.  Комисията представя новото си виждане за отношенията между ЕС и Латинска Америка  Комисията ще представи днес обновена политика, чиято цел е да се засили стратегическото партньорство между ЕС и Латинска Америка.  В съобщението си „ЕС—Латинска Америка:  глобални участници в партньорство“ Комисията прави оценка на състоянието на отношенията между двата региона и поставя целите за идните години.  С оглед на следващата среща на върха ЕС—Латинска Америка и Карибският басейн, която ще се състои през пролетта на 2010 г. в Испания, тя проучва и предлага нови насоки и стратегически препоръки за преодоляване на предизвикателствата, пред които са изправени и двата региона, а именно изменението на климата, икономическата и финансовата криза, сигурността на енергийните доставки и миграцията.  Освен това в съобщението се предлага да се създаде инструмент за инвестиции в Латинска Америка (ИИЛА), благодарение на който ще се мобилизират средства от финансовите институции за финансиране на проекти в областта на енергийната инфраструктура, като системи за енергийна ефективност и енергия от възобновяеми източници, както и в областта на транспорта, околната среда и социалното сближаване.  Комисарят за външните отношения и европейската политика на съседство Бенита Фереро-Валднер заяви:  „Това съобщение е още една видима и осезаема крачка към засилване на вече утвърдените помежду ни и процъфтяващи отношения.  То доказва значимостта на Европейския съюз и Латинска Америка като важни участници на световната сцена, по-специално за преодоляване на предизвикателства, като финансовата и икономическата криза, изменението на климата и миграцията.  Благодарение на по-добрата съвместна работа ние допринасяме пряко за мира и стабилността в региона и за неговото развитие посредством по-голямо социално сближаване, по-добро демократично управление и по-задълбочена социална интеграция.  За тази цел новият инструмент за инвестиции ще даде възможност за по-големи инвестиции, по-конкретно в инфраструктурата, като по този начин ще бъдат създадени нови работни места и ще се засили икономическото развитие на региона.  Доволна съм, че днес даваме ясен знак за своята ангажираност за стратегическо партньорство с региона и очаквам срещата на върха ЕС—Латинска Америка и Карибският басейн догодина в Испания да бъде успешна.“  Контекст:   На срещата си в Рио де Жанейро през 1999 г. държавните и правителствените ръководители на страните от ЕС, Латинска Америка и Карибския басейн установиха стратегическо партньорство между двата региона.  В днешното съобщение, изготвено въз основа на натрупания през последните десет години опит, се правят конкретни препоръки за засилване на отношенията ни с Латинска Америка като част от стратегическото партньорство ЕС—Латинска Америка и Карибският басейн.  Съобщението съдържа четири основни насоки на политиката за в бъдеще:    Засилване и целенасоченост на диалога между двата региона       Засилване на политическия диалог в приоритетни области, свързани с предизвикателства от световен мащаб, като макроикономически и финансови въпроси, сигурност и човешки права, трудова заетост и социални въпроси, околна среда, изменение на климата, енергия, висше образование и технологии/иновации;      Доразвиване и укрепване на механизма за координация и сътрудничество между ЕС и държавите от Латинска Америка и Карибския басейн в областта на наркотиците и продължаване на съществуващия структурен и всеобхватен диалог по въпросите на миграцията по открит и конструктивен начин в съответствие с Глобалния подход на ЕС към миграцията.       Засилване на регионалната интеграция и взаимовръзката        Продължаване на текущите преговори (Централна Америка, държавите от Андската общност и Меркосур) и оказване на подкрепа за усилията за интеграция в региона;      Използване на подход „отдолу нагоре“ в подкрепа на регионалната интеграция посредством засилване на взаимовръзката.       Засилване на двустранните отношения и отделяне на по-голямо внимание на разнообразието:          Пълноценно използване на съществуващите стратегически партньорства (Бразилия и Мексико), съществуващите споразумения за асоцииране (Чили и Мексико) и двустранните споразумения за сътрудничество;      Засилване на двустранните отношения с отделните държави с цел да се допълни предоставяната от ЕС подкрепа за регионални организации.         Изготвяне и адаптиране на програми за сътрудничество       Изготвяне на програми за сътрудничество с Латинска Америка с цел да се постигне устойчив растеж с ниски въглеродни емисии, заетост и по-добро разпределение на доходите и да се ограничи ефектът от икономическата и финансовата криза;      Използване на текущите програми за преразглеждане на сътрудничеството, за да се използва по-голямо разнообразие от инструменти, а работата на Комисията в областта на сътрудничеството да се адаптира към различни нужди, по-конкретно:      да продължи насочването на финансови средства по Инструмента за сътрудничество за развитие към най-бедните държави и към потребностите на най-уязвимите групи;    да се подобри сътрудничеството, особено в сферата на социалното сближаване и регионалната интеграция посредством съсредоточаването на програми върху възникващи нови нужди;    да се работи за по-тясно сътрудничество в областите на знанието и в такива, свързани с иновациите, като научните изследвания/висшето образование, науката, технологиите и енергията от възобновяеми източници;    темата за изменението на климата както по отношение на ограничаването на последиците, така и по отношение на адаптирането, да се включи в програмите ни за развитие и сътрудничество, включително борбата с обезлесяването;   да се разработят нови форми на сътрудничество с по-развитите държави в региона като част от Инструмента за индустриализираните страни+ (ИИС+).       Проучване на възможностите за институционални партньорства (т.е. въз основа на опита, натрупан при програми, като туининга) и тристранно сътрудничество като част от обновената програма EUROsociAL;      Установяване на по-тясно сътрудничество в областта на правосъдието, свободата и сигурността.     Нов инструмент за насърчаване на взаимовръзката, регионалната интеграция и социалното сближаване:  Инструмент за инвестиции в Латинска Америка (ИИЛА)     ИИЛА е нов финансов инструмент, чрез който ще се мобилизират средства от финансовите институции за финансиране на инвестиционни проекти в областта на енергийната инфраструктура, като системи за енергийна ефективност и енергия от възобновяеми източници, транспорта, околната среда и социалното сближаване.  ИИЛА ще бъде създаден въз основа на натрупания опит и направените изводи в работата с инструмента за инвестиции в рамките на ЕПС   1   , който се използва за съседните държави.     Препоръки с оглед на предстоящата среща на върха ЕС—Латинска Америка и Карибският басейн през май 2010 г.:     Да се работи за това на срещата на върха да бъде отделено внимание на последиците от кризата, по-специално върху заетостта и социалната сфера, и да бъдат постигнати трайни резултати;      Да бъде стартиран инструментът за инвестиции в Латинска Америка (ИИЛА);      Да се задълбочи диалогът и сътрудничеството между двата региона в областта на технологиите с ниски въглеродни емисии, екологичните технологии и иновациите посредством конкретни действия, включително чрез увеличаване на институционалния капацитет за научно-технологично сътрудничество в региона;      Да се създаде фондацията ЕС—Латинска Америка и Карибският басейн;      Да се насърчава сътрудничеството по въпроси от общ интерес между Латинска Америка и държавите от Карибския басейн.    За повече информация:  Отношенията между ЕС и Латинска Америка:   -   http://ec.europa.eu/external_relations/la/index_en.htm    -   MEMO/09/426     1 :   Според наличната информация през 2008 г. по инструмента за инвестиции в рамките на ЕПС са били използвани безвъзмездни средства в размер на 71 млн. EUR в подкрепа на проекти на стойност около 2,7 млрд. EUR.
