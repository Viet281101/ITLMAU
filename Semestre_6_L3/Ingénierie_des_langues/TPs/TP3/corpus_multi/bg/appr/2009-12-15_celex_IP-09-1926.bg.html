IP/ 09/ 1926   Брюксел, 15 декември 2009 г.  Съживяване на засегнатите от кризата пазари на труда  Мерките за ответна реакция на кризата и финансовата помощ от страна на ЕС помогнаха за отстраняване на негативните последици от спада на пазарите на труда в ЕС през 2009 г., се казва в публикуван днес доклад на Европейската комисия.  Но за да бъдат подготвени условията за успешен изход от кризата, тези мерки трябва да бъдат съгласувани с дългосрочните реформи в областта на заетостта.  Проектът на съвместен доклад за заетостта ще бъде предмет на обсъждане от министрите на заетостта и социалните въпроси в Съвета през март 2010 г. и ще допринесе за новата стратегия на ЕС за растеж и работни места за периода до 2020 г., която следва да бъде приета от лидерите на ЕС през пролетта на 2010 г.  „Съгласуваните мерки и помощта на равнище ЕС и държави-членки допринесоха в значителна степен за стабилизиране на икономиките и за противодействие срещу по-висок растеж на безработицата през 2009 г.  Въпреки това, сега трябва да предотвратим допълнителна загуба на работни места и отново да създадем работни места, които бяха загубени по време на кризата“, заяви председателят на Комисията Жозе Мануел Барозу.  „Трябва да гледаме напред и да продължим да прилагаме съгласувания си подход, за да осигурим трайност на работните места и на растежа в дългосрочен аспект.  Посредством бъдещата ни стратегия „ЕС - 2020 г.“ ще оздравим социалната ни пазарна икономика и ще насочим Европейския съюз към по-силна, съобразена в по-висока степен с околната среда и по-интегрираща икономика.”  Комисарят по трудовата заетост Владимир Шпидла добави:    „ Балансирането на краткосрочни мерки с дългосрочни реформи е основното предизвикателство за политиките на ЕС в областта на заетостта понастоящем .    Ще трябва да укрепим, пренасочим и в крайна сметка постепенно да преустановим мерките си за ответна реакция на кризата, за да повишим степента на гъвкавост и сигурност на пазарите на труда в ЕС и да засилим устойчивостта на икономиката на бъдещи спадове.“      Съставеният от Комисията проект на съвместен доклад за заетостта представлява анализ на предприетите в целия ЕС действия за запазване на работни места и подпомагане на лицата, изправени пред трудности, и очертава предизвикателствата, които все още предстоят.  След силното влошаване на положението на пазарите на труда през 2009 г. под влияние на икономическия спад, през следващата година безработицата се очаква да продължи да се повишава във всички страни на ЕС, макар и с по-бавен темп.  Въпреки че през следващите две години се очаква постепенно икономическо възстановяване, на пазарите на труда ще е необходим по-дълъг период от време, за да реагират.  Определени групи бяха засегнати особено силно:  младежи, мигранти и нискоквалифицирани работници.   Държавите-членки значително активизираха прилагането на политиките си в областта на заетостта и социалните въпроси в рамките на трите приоритета на Стратегията на ЕС в областта на заетостта с цел незабавно стимулиране за икономиката и защита на уязвими групи от последиците от кризата.  В много страни обществените служби по заетостта бяха укрепени, за да се справят с повишената безработица, а финансовата помощ, отпусната от Европейския социален фонд и от Европейския фонд за приспособяване към глобализацията подпомогна силно държавите-членки за финансиране на антикризисни действия.  Системите за социална защита доказаха своята ефективност:  автоматичните механизми за стабилизация ограничиха непосредствените социални последици от спада, макар и в различна степен в рамките на ЕС.  Способността на държавите-членки за посрещане на растящото търсене на социална сигурност силно варира, което подчертава необходимостта от устойчиви политики за активизиране на неработещите.   Бъдещи стъпки  Основното предизвикателство за ЕС и държавите-членки сега е да се създаде точната рамка за трайно възстановяване на пазара на труда.  Успешните стратегии за изход от кризата, които подготвят едновременно физическите лица и дружествата за посрещане на структурните предизвикателства, от една страна, и модернизирането на пазарите на труда, от друга, са ключов фактор за стимулиране на създаването на нови и по-добри работни места.  Представеният от Комисията доклад ще бъде обсъден от министрите на заетостта и социалните въпроси на страните от ЕС по време на заседанието на Съвета по заетост, социална политика, здравеопазване и потребителски въпроси на 8-9 март 2010 г. и ще допринесе за работата на Комисията и на държавите-членки за навременна подготовка на стратегията „ЕС - 2020 г.“ за Пролетния европейски съвет  за 2010 г., който ще се проведе на 25 март. Той следва доклада за 2009 г. на тема „Заетостта в Европа“, който анализира по-подробно новите тенденции на пазарите на труда в ЕС (вж.   IP/09/1803   ).  Вж. също  MEMO/09/554   Допълнителна информация  Проект на съвместен доклад за заетостта   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes    Заетостта в Европа, доклад за 2009 г.     http://ec.europa.eu/social/main.jsp?catId=     119&amp;langId=en     Месечна информация на Центъра за наблюдение на пазара на труда    http://ec.europa.eu/social/main.jsp?catId=     120&amp;langId=en     Абонирайте се за безплатния електронен бюлетин на Европейската комисия относно трудовата заетост, социалните въпроси и равните възможности на адрес    http     ://     ec     .     europa     .     eu     /     social     /     e     -     newsletter
