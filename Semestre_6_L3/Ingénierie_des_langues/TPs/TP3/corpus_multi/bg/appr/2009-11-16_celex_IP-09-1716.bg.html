IP/09/ 1716   Брюксел, 16 ноември 2009 г.  Корпоративните инвестиции в научноизследователска и развойна дейност през 2008 г.: глобално нарастване, с водеща позиция на дружествата от ЕС пред САЩ и Япония  Въпреки икономическата криза инвестициите в научноизследователска и развойна дейност (НИРД) по света се увеличиха с 6,9 % през 2008 г., както се посочва в публикуваното днес „Контролно табло на ЕС за инвестициите на промишления отрасъл в научноизследователска и развойна дейност“ за 2009 г. С ръст от 8,1 % на инвестициите в НИРД, дружествата от ЕС, т.е. дружествата със седалище в рамките на ЕС, за втора поредна година изпреварват значително дружествата от САЩ и Япония, при които нарастването е съответно 5,7 % и 4,4 %. Две дружества от ЕС са сред първите десет: с инвестиции в размер на 5,93 млрд. EUR на трето място се нарежда Фолксваген, докато Нокиа заема осма позиция. В световен мащаб най-големият инвеститор в НИРД е Тойота Мотор (7,61 млрд. EUR). Докладът също така показва, че ръстът на инвестиции в НИРД е най-висок в т.н. нововъзникващи икономики.  „Добрата новина е, че на фона на икономическата криза през 2008 г. дружествата от ЕС продължиха да инвестират в НИРД. Това е най-добрата стратегия, за да излезем по-силни от кризата. Трябва да подкрепим усилията на дружествата от ЕС и да осигурим стимули за подпомагане на секторите, осъществяващи активна научноизследователска дейност в ЕС. Изграждането на истинско Европейско научноизследователско пространство и действията на ЕС за насърчаване на интелигентните инвестиции в НИРД са част от решението. Също така приветствам увеличението на инвестициите в НИРД на дружествата, които осъществяват дейност в сферата на нисковъглеродните енергийни технологии. Те представляват нов източник за растеж и работни места в ЕС“, заяви г-н Янез Поточник, европейски комисар по научната и изследователската дейност.   Подготвеното от Комисията Контролно табло на ЕС за инвестициите на промишления отрасъл в НИРД показва, че въпреки икономическата криза световните корпоративни инвестиции в НИРД възлизат на 6,9 % спрямо 9,0 % през 2007 г. (графика 1).  Дружествата от ЕС съумяха да запазят почти без изменение ръста на инвестициите в НИРД — 8,1 % в сравнение с 8,8 % през 2007 г., докато по отношение на дружествата от САЩ този показател намаля от 8,6 % през 2007 г. на 5,7 % през 2008 г. Ръстът на инвестициите в НИРД на дружествата, установени в нововъзникващи икономики, продължи да бъде най-висок — начело с Китай (40 %), Индия (27,3 %), Тайван (25,1 %) и Бразилия (18,6 %). Ако въздействието на кризата все още не се е отразило изцяло в ърху корпоративните инвестиции в НИРД, то се откроява по-ясно при другите показатели, обхванати от контролното табло, като например оперативната печалба на дружествата, отбелязала спад с 30,5 % при дружествата от ЕС и 19,1 % при дружествата от САЩ.   Тенденции при дружествата  Две дружества от ЕС — Фолксваген и Нокиа попадат сред десетте най-големи инвеститори в НИРД; пет от САЩ, в т.ч. Майкрософт, Дженерал моторс и Пфайзер; и едно от Япония — Тойота, заемащо първото място. В топ 50 на инвеститорите в НИРД попадат 16 дружества от ЕС и 18 дружества от САЩ, с по две по-малко спрямо 2007 г., докато японските дружества са 13, т.е. с четири повече спрямо 2007 г. Все пак при попадналите в топ 50 дружества от ЕС средната интензивност на НИРД (инвестиции в НИРД, изразени като процент от продажбите) е по-висока от тази на неевропейските дружества, 7,8 % спрямо 6,8 % (графика 2).  Тенденции при секторите  Увеличението на НИРД в САЩ е най-силно застъпено в секторите с висока интензивност на НИРД, към които спадат производството на фармацевтични продукти, биотехнологии и информационни технологии, докато в Европа ръстът на НИРД е разпределен по-равномерно между всички сектори.  Дружествата от САЩ укрепиха своята водеща позиция в секторите с висока интензивност на НИРД, увеличавайки своите инвестиции с 35 % през последните четири години спрямо само 13,6 % при дружествата от ЕС (графика 3). Въпреки че по размер на инвестициите в НИРД секторът с висока интензивност на НИРД в САЩ е като цяло два пъти по-голям от този в Европа, по отношение на НИРД и свързаните показатели дружествата от ЕС, опериращи в този сектор, реализират сходни резултати като своите американски конкуренти.  Дружествата от ЕС заемат водещи позиции в секторите със средно висока и средно ниска интензивност на НИРД, каквито са производството на автомобили и части за автомобилостроителната промишленост, на електронно и електрическо оборудване или на химикали.  Както в САЩ, така и по света секторът на производство на фармацевтични продукти и биотехнологии затвърди своята позиция на водещ инвеститор в НИРД, реализирайки съответно 18,9 % и 25,0 %. Много фармацевтични дружества увеличиха значително инвестициите си в НИРД: например Такеда Фарм. (+42,7 %), Бьорингер Ингелхайм (+21,9 %), Шеринг Плау (+20,6 %). При все това Мерк (САЩ), Джонсън и Джонсън и Пфайзер намалиха с 1 %—2 % инвестициите си в НИРД.  В световен мащаб секторът на производство на автомобили и части за автомобилостроителната промишленост заема с 17,1 % трета позиция, докато в Европа и Япония той е водещ, реализирайки съответно 25,0 % и 27,0 %. Въпреки че този сектор бе най-рано засегнат от икономическата криза, някои автомобилостроителни дружества отбелязаха двуцифрено увеличение на НИРД през последната година: Фолксваген (+20,4 %), Пежо (+14,4 %) и Фиат (+14,1 %). Други намалиха значително своите инвестиции в НИРД, в т.ч. Рено (-9,2 %), Даймлер (-9,1 %), БМВ (-8,9 %), Форд Мотор (-2,7 %), и Дженерал моторс (-1,2 %).  Тазгодишното контролно табло потвърждава високата активност в областта на НИРД на дружествата, осъществяващи дейност в сферата на технологиите за възобновяеми енергийни източници. През последните три години шестте дружества от ЕС демонстрираха впечатляващ ръст на инвестициите в НИРД (графика 4).  Контекст  В Контролното табло за 2009 г. на ЕС за инвестициите на промишления сектор в НИРД се предоставя информация относно водещите 1000 дружества от ЕС и 1000 дружества извън ЕС, инвестирали в НИРД през последната отчетна година. То се публикува годишно от Европейската комисия. Контролното табло, както и други доклади относно IRMA (мониторинг и анализ на инвестициите на промишления сектор в научни изследвания) могат да бъдат изтеглени от:    http     ://     iri     .     jrc     .     ec     .     europa     .     eu     /     Вж. също   MEMO     /09/503   : Въпроси и отговори  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
