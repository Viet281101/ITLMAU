IP/09/1572   Брюксел, 22 октомври 2009 г.  Младежката награда показва ангажираността на младите европейци да се борят с бедността  Младежката награда за развитие 2008/9 беше присъдена днес в Стокхолм по време на Европейските дни на развитието 2009 г.  Високото качество на кандидатурите в конкурса за плакат и видеоклип показва колко много младите европейци са съпричастни към борбата срещу бедността.  Карел де Гухт, европейският комисар за развитие и хуманитарна помощ , заяви:  „Учащите се подходиха към тазгодишната тема — човешкото развитие в Африка — с голямо въображение и чувствителност.  Това показва, че те много добре са разбрали какви цели трябва да постигне помощта ни за развитие и защо европейската помощ е необходима.  Тези млади европейци са истински посланици на развитието и сътрудничеството между Европа и Африка.“  Наградите на 54 -те финалисти в конкурса, предназначен за 16—18 годишните, за плакат и видеоклип бяха връчени на специална церемония в Дома на културата в Стокхолм.  Европейският комисар Карел де Гухт обяви носителите на първа и втора награда и връчи наградите им.  27 -те носители на първа награда — по един от всяка държава-членка на ЕС — ще заминат на петдневно пътешествие в Африка, за да видят със собствените си очи как се осъществява сътрудничеството за развитие.  Те ще посетят местата на проекти за развитие, но също така ще имат възможности да се срещнат и със свои връстници.  Очаква се те да споделят преживяното с приятелите и семейството си и в този смисъл да станат посланици на развитието.  27 -те носители на втора награда получиха своите грамоти на церемонията по награждаването и взеха участие в програмата за информиране на младежта, която беше част от Европейските дни на развитието в Стокхолм и включваше викторина в областта на развитието и музикално представление.  Церемонията по награждаването беше водена от Шире Раге, водещ в шведската телевизия и MTV.  Плакатите на победителите бяха показани на изложба по време на събитието.   В тазгодишното издание на Младежката награда за развитие участваха над 1 200 млади европейци.  Този успех показва, че те искрено се интересуват от въпросите на развитието и са ангажирани в борбата с бедността.  Контекст:  Европейската младежка награда се организира от Европейската комисия, за да се повиши съзнанието по отношение на развитието сред младите хора.  За участие се допускат учащи се от Европейския съюз на възраст между 16 и 18 г.  Провежда се за пръв път през 2006 г. и е съсредоточена върху Африка и въпросите на развитието.  Тазгодишните теми бяха „равенство между половете“, „деца и младеж“ или „културно многообразие“, като общата тема беше човешкото развитие в Африка.  Журито беше съставено от експерти от различни области, включително образованието за развитие, изкуството и медиите.   Европейските дни на развитието (ЕДР) е форум за развитието, организиран от Европейската комисия и държавата, председателстваща ЕС (Стокхолм, 22—24 октомври 2009 г.).  Този форум събира заедно около 4 000 души и 1 500 организации от работещата в областта на развитието общност.  Представени са делегати от 125 страни, включително държавни глави и водещи световни личности, сред тях и носители на Нобелова награда.  Европейска младежка награда за развитие:    http://www.dyp2008.org/     Пълният списък на победителите, плакатите и видеоклиповете (на разположение за изтегляне и свободни от авторски права за ползване от медиите) могат да се открият на:    http://www.dyp2008.org/ww/     bg     /pub/dyp2008/enter.htm    Дни на развитието:    http://www.eudevdays.eu/about_the_event/introduction_en.htm
