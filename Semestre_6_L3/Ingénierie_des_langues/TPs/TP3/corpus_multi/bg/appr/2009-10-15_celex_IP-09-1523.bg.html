IP/09/1523   Брюксел, 15 октомври 2009 г. ЕС и Южна Корея парафират споразумение за свободна търговия  Комисарят на ЕС по въпросите на търговията Катрин Аштън и корейският министър на търговията Ким Джонг-хун парафираха днес споразумение за свободна търговия, което е най-значимото по рода си споразумение, договаряно някога между Европейския съюз и трета държава.  Това споразумение, чиято стойност се изчислява на 19 млрд. EUR под формата на нов търговски обмен, ще премахне почти всички тарифни пречки между двете икономики, както и множество нетарифни бариери. То ще създаде нов пазарен достъп в областта на услугите и инвестициите. С него се отбелязва съществен напредък в области като интелектуалната собственост, обществените поръчки, конкуренцията, търговията и устойчивото развитие. Споразумението за свободна търговия е знак за съществен напредък в отношенията между ЕС и Южна Корея, като в същото време то е придружено от ново рамково споразумение. След парафирането на споразумението в Брюксел Катрин Аштън заяви: „Това е първото за 21-ви век споразумение за свободна търговия на ЕС, което бележи началото на стабилни икономически връзки с друга развита икономика. С него ще се създадат нови пазарни възможности за европейските дружества в областта на услугите, производството и селското стопанство. Това споразумение е от особено значение в сегашния икономически контекст, тъй като то предлага възможности за справяне с икономическия спад и за създаване на нови работни места.“  Една от ключовите за Европейския съюз ползи от споразумението е бързото отпадане на мита за износители за Корея на стойност 1,6 млрд. EUR. Споразумението разглежда и ключови нетарифни бариери, в това число наредби и стандарти в промишлени отрасли от европейски интерес като автомобилната и фармацевтичната индустрия и индустрията на потребителските електронни стоки. Очаква се секторите на услугите в области като телекомуникациите, околната среда, правото, финансите и корабоплаването да са сред най-облагодетелстваните от споразумението, тъй като Корея е поела сериозни ангажименти за либерализиране на тези сектори. С парафирането на споразумението за свободна търговия се слага край на преговорите, резултатът от които е сериозен правен текст, който Европейската комисия ще представи официално на държавите-членки на ЕС в началото на 2010 г. След подписването на споразумението за свободна търговия от председателството на ЕС и Комисията то ще бъде предоставено за одобрение от Европейския парламент. Очаква се споразумението да влезе в сила през втората половина на 2010 г.  Контекст През 2008 г. стойността на търговския обмен на стоки между ЕС и Корея е възлизала на 65 млрд. EUR. Понастоящем търговията със стоки с Корея бележи дефицит, въпреки че тенденциите показват, че корейският пазар предлага значителен потенциал за растеж. Така например между 2005 и 2008 г. продажбите на автомобили от ЕС за Корея са отбелязали ръст от общо 78 % под формата на брой продадени автомобили (39 % — като стойност). За продукти от химичната и фармацевтичната промишленост, авточасти, машини за промишлена употреба, обувки, медицинско оборудване, цветни метали, желязо, стомана, продукти на кожарската и кожухарската промишленост, дървесина, керамични и стъкларски изделия ЕС може да се похвали със значителен търговски излишък. Също така Корея е като цяло един от най-големите пазари за износ на продукцията на земеделските производители от ЕС с годишен размер на продажбите от над 1 млрд. EUR. В търговията с услуги с Корея ЕС има положителен баланс от 3,3 млрд. EUR, като износът през 2007 г. се е равнявал на 7,2 млрд. EUR, а вносът — на 3,9 млрд. EUR.  За повече информация относно споразумението за свободна търговия, вж.   МЕМО     /     09/452
