IP/09/1192   Брюксел, 27 юли 2009 г.  ЕС освобождава нови радиочестоти за нови и по-бързи мобилни услуги   Днес Европа направи голяма стъпка напред към ново поколение мобилни услуги.  Съветът на министрите последва Европейския парламент и одобри предложение на Европейската комисия за модернизиране на европейското законодателство (а именно така наречената Директива за GSM) по отношение на използването на радиочестотния спектър, необходим за мобилните услуги.  С Директивата за GSM от 1987 г. се запазва част от честотната лента 900 MHz за устройства за достъп до мрежата GSM (Глобална система за мобилна връзка или първоначално Groupe Spécial Mobile), като например мобилните телефони.  Сега актуализираната директива позволява радиочестотната лента 900 MHz да се използва и за предоставяне на по-бързи общоевропейски услуги, както мобилен интернет, при едновременно запазване на GSM-услугите.  Тази по-голяма гъвкавост ще стимулира по-силна конкуренция на европейския пазар на далекосъобщенията и ще допринесе за по-бързо и по-широко разпространяване на безжичните широколентови услуги — една от движещите сили на икономическото възстановяване.  Очаква се реформата на директивата за GSM да доведе до икономии за сектора в размер до 1,6 милиарда EUR .  Предвижда се преразгледаната директива да влезе в сила през октомври тази година.  Комисията е предложила реформата на директивата за GSM успоредно с реформата на правилата на ЕС в областта на далекосъобщенията.  Реформираната директива за GSM е първата от няколко важни директиви в сектора на далекосъобщенията, за които се водеха преговори, и одобрението от Парламента и Съвета сега проправя пътя за по-силен безжичен сектор.   „ Стандартът GSM се превърна в голям успех за Европа, където бе създаден.  С актуализирането на Директивата за GSM ЕС проправи пътя за ново поколение услуги и технологии, в които Европа може да играе водеща роля в света “, заяви европейският комисар по далекосъобщенията Вивиан Рединг.  „Бих искала да благодаря на Европейския парламент и на Съвета на министрите за това, че го направиха възможно, като бързо се споразумяха за реформата на този толкова важен законодателен акт в областта на далекосъобщенията.  Реформата ще премахне ограниченията за операторите, така че те вече могат да внедряват в честотните ленти за GSM нови технологии, с които да развиват високоскоростни мобилни широколентови услуги.  Очакваме това да даде желан тласък на безжичната икономика на Европа и да спомогне за широкото прилагане на цифрови технологии в Европа.“   През ноември 2008 г. Европейската комисия предложи радиочестотите, предоставени дотогава само за мобилните телефони, да се използват и за други, по-напреднали технологии, като се започне с широколентовите мобилни услуги от трето поколение (3G — например UMTS — „Универсална система за мобилни далекосъобщения“).  През май предложението бе прието от Европейския парламент с 578 гласа (   MEMO/09/219   ) .  С днешното окончателно одобрение от страна на 27-те министри по далекосъобщенията на ЕС реформираната директива вече може да влезе в сила.  С новите правила разпределението на радиочестотния спектър в лентата 900 MHz ще може да се адаптира по-лесно, което ще позволи въвеждането дори на новото, 4-то поколение високоскоростни широколентови технологии.  Сегашните мобилни телефони на потребителите ще продължават да функционират без проблем, но благодарение на новите технологии те ще могат да осигурят и достъп до високоскоростни широколентови услуги.  Реформираната директива ще има и положително икономическо въздействие върху сектора и ще насърчи разпространението на нови безжични услуги, благодарение на намаляването на разходите за мрежата в резултат на използването на по-нискочестотни ленти.  Във връзка с предоставянето на единна европейска мрежа това ще доведе до икономии за далекосъобщителния сектор в размер до 1,6 милиарда EUR при разходите по капиталовложенията.   Контекст  С Директивата за GSM от 1987 г. определени радиочестоти (в честотната лента 900 MHz) бяха предоставени на GSM услугите.  Бе необходимо обаче директивата да бъде актуализирана, за да се даде възможност същата лента на радиочестотния спектър да се използва и за следващото, по-усъвършенствано поколение технологии за безжична връзка.  През ноември 2008 г. Комисията отговори на нарастващия темп на технологичните промени и предложи изменение на директивата, за да се даде възможност на нови технологии да съществуват съвместно с GSM в честотната лента 900 MHz.  Честотната лента 900 MHz ще бъде отворена и за други системи, след като се установи, че тяхното функциониране успоредно с GSM е технически възможно.  Ще се започне със системата UMTS, чиято съвместимост вече е доказана.   В речта си от 9 юли „Цифровата Европа — най-прекият път на Европа към икономическото възстановяване“ (   SPEECH/09/336   ) европейският комисар по далекосъобщенията Рединг представи „програма в областта на цифровите технологии за Европа“, която като една от първите мерки включва бързото одобряване на реформата на Директивата за GSM.   Следващи стъпки  През септември актуализираната директива ще бъде подписана от председателите на Европейския парламент и на Съвета на министрите и след това ще бъде публикувана в Официален вестник на ЕС.  Едновременно Комисията ще приеме решение, което ще влезе в сила на същата дата както актуализираната директива и в съответствие с нея ще установи техническите мерки, които позволяват съвместното функциониране на системите GSM (мобилни телефони от 2-ро поколение) и UMTS (мобилни телефони от 3-то поколение, добавящи високоскоростен мобилен интернет към обикновените телефонни услуги) в честотната лента на GSM.  Това решение ще се базира върху решението за радиочестотния спектър на ЕС (   Radio Spectrum   ) , в което се определя механизъм за приемането на правила за техническа хармонизация въз основа на подготвителната работа на национални експерти в областта на радиочестотите.  Освен това решението предвижда възможността за изменения с цел да се включват техническите параметри за използване на други системи, различни от GSM, чиято съвместимост може да се установи на по-късен етап.  След това националните администрации в срок от шест месеца ще трябва да транспонират директивата и да приложат решението, така че честотните ленти, предоставени на GSM, действително вече да са на разположение вече и за услугите от 3-то поколение.
