IP/09/ 1090   Брюксел, 6 юли 2009 г.  Председателят Барозу на срещата на върха на Г8 в Италия от 8 до 10 юли 2009 г.:  формулиране на колективни и устойчиви отговори на глобалните предизвикателства  За пети път председателят Барозу ще представлява Комисията на срещата на върха на Г8, която тази година се провежда под председателството на Италия в Акила (Италия).  Лидерите на Г8 ще разгледат по-специално глобалната икономика, включително търговията, изменението на климата, енергетиката, развитието на Африка и продоволственото осигуряване.   Заедно с лидерите на Швеция (която председателства Съвета на ЕС), четирите други държави-членки на ЕС, представени в Г8 (Франция, Германия, Италия, Обединеното кралство), както и Съединените щати, Русия, Канада и Япония, председателят Барозу ще настоява за координиран международен отговор на общите предизвикателства, свързани с икономическата и финансова криза, търговията, изменението на климата и енергетиката, развитието на Африка и продоволственото осигуряване.  Председателят Барозу заяви:  „Тазгодишната среща на върха на Г8 се провежда в особено труден момент.  Европа предложи да поеме лидерството в борбата с редица предизвикателства, включително надзор над финансовите пазари, устойчиви политики относно климата и световната търговия.  Тази среща на върха е възможност за нова отговорност и ангажираност.  Трябва своевременно да приложим реформата на глобалната финансова система.  Трябва да вземем решителни мерки за борба с изменението на климата.  Също така трябва да затвърдим и изпълним ангажиментите си към най-бедните жители на света“.  Що се отнася до изменението на климата, очакват се сериозни дискусии както на срещата на Г8, така и по време на Форума на големите икономики.  Председателят Барозу ще наблегне върху важността на науката и оставането под прага на покачване на температурите от 2˚C, и ще призове към утвърждаване на целта за минимум 50 % понижаване на глобалните емисии до 2050 г.  Освен това, всички развити държави трябва да имат готовност да понижат емисиите си с поне 80 % за същия период, като преди това постигнат сериозни междинни понижения, полагайки сходни усилия.  Това, на свой ред, трябва да поощри готовността на големите бързоразвиващи се икономики да предприемат действия за колективно намаляване на техните емисии под обичайните равнища.  Той ще наблегне и на икономическите възможности, които би донесло преминаването към нисковъглеродна икономика.   Що се отнася до световната икономика, председателят Барозу ще призове Г8 да изпрати недвусмислено послание, че в период на икономическа криза трябва да се оказва противодействие на протекционистичния натиск в търговията и инвестициите.  Предвид силното социално въздействие на текущата криза той ще призове всички правителства „да поставят хората на първо място“ и да изработват социални политики и политики на заетост, които да подпомогнат защитата на хората и работните места с цел поощряване на икономическото възстановяване и установяване на нова и справедлива глобална рамка.  Той също така ще настоява срещата в Акила да даде нов тласък за възможно най-бързо приключване на Плана за развитие от Доха.  Най-накрая председателят Барозу ще подчертае неотменната значимост на глобалното продоволствено осигуряване, в чиито рамки Комисията, след последната среща на Г8, одобри и започна да прилага „Инструмента за прехрана“ на стойност 1 милиард EUR.  Той приветства подновеното внимание към този наболял въпрос от страна на другите партньори от Г8. Що се отнася до участието, в тазгодишната среща на върха на Г8 ще бъде отразена силната воля на лидерите на Г8 за развитие на диалог с техните глобални партньори и превръщането му в неделима и важна част от срещата на върха, както и за установяването на връзки с други текущи процеси, най-вече преговорите на ООН по въпросите, свързани с климата и Г20.  Допълнителна информация:    MEMO/09/     317    Сайт на срещата на върха на Г8:    http://www.g8italia2009.it/G8/G8-G8_Layout_locale-1199882116809_Home.htm    Сайт на председателя Барозу:    http://ec.europa.eu/commission_barroso/president/index_en.htm     Уебсайт Europa    http://europa.eu/index_bg.htm
