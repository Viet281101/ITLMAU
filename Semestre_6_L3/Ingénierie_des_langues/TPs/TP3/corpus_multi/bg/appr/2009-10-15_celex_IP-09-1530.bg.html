IP/09/ 1530   Брюксел, 15 октомври 2009 г.  Интегрираната морска политика за ЕС — приоритети за следващата Комисия  Европейската комисия представи днес доклад за напредъка, в който се отбелязват постиженията на Интегрираната морска политика (ИМП) на ЕС през изминалите две години и перспективите за нейното бъдеще.  Едновременно с това Комисията представи конкретни предложения по два основни въпроса на ИМП — интегрирането на морския надзор между отраслите и между държавите и международното измерение на европейската морска политика. Тези три документа в тяхната съвкупност представляват убедително доказателство за това как ИМП може да отключи икономическия потенциал на обширните европейски морски и крайбрежни райони, като същевременно допринесе за подобряване на безопасността и сигурността на европейските морета чрез ново оптимизирано управление и чрез използване на полезните взаимодействия в целия спектър на политиките, свързани с морското дело.  Председателят на Европейската комисия Жозе Мануел Барозу коментира: „Поставянето за първи път на начало на амбициозна интегрирана морска политика е ключово постижение на настоящата Комисия. Това е предизвикателство и за следващата Комисия. Морската политика е задължителен елемент на устойчивата политика в областта на климата и енергетиката. Вярвам, че можем да се опрем на досегашната си работа и да предприемем енергично и уверено следващите стъпки. Искам например да бъдат реализирани морските магистрали. В интерес на отговорното и ползотворно разработване на океаните и моретата трябва да развием морското пространствено планиране, да интегрираме морския надзор отвъд границите и държавите и да изградим мрежа за морски наблюдения и данни.“  Европейският комисар по морско дело и рибарство Джо Борг заяви: „Макар че Интегрираната морска политика е много млада европейска политика, тя вече успя да промени начина, по който Европа управлява морските си активи и постави морските въпроси на преден план в европейския дневен ред. Отличното начало, което поставихме с ИМП, трябва да ни подтиква към още по-широкомащабен и по-смел начин на мислене в бъдеще. То трябва да ни насърчава да разширяваме непрекъснато границите, когато става въпрос за предприемане на съгласувани действия в полза на нашата морска околна среда и на морската икономика и сигурност.“  Напредъкът в Интегрираната морска политика  Докладът за напредъка отразява постигнатото от ИМП в продължение на две години. Той представя също шест стратегически насоки на политиката в бъдеще:    Интегриране на управлението на морското дело: институциите на ЕС, държавите-членки и крайбрежните райони носят особена отговорност за осигуряване на възходящото интегриране на политиките и за приемане на съгласувани общи приоритети в областта на морското дело, с което да се преодолее често срещаното планиране на отрасловите политики изолирано една от друга. Следователно е необходимо да бъдат въведени ефективни структури за междуотраслово сътрудничество и консултации със заинтересованите страни, за да бъдат използвани всички полезни взаимодействия, произтичащи от отрасловите политики, които оказват въздействие върху моретата.    Разработване на инструменти на междуотрасловата политика, а именно: морско пространствено планиране, всеобхватни знания и данни, свързани с морското дело, и интегриран морски надзор.    Определяне на ограниченията по отношение на морските дейности с цел да се гарантира устойчивост: в рамките на Рамковата директива за морска стратегия това ще гарантира, че няма да бъдат разрешавани морски дейности без реално отчитане на комплексното им въздействие върху морската околна среда.    Разработване на регионални стратегии за морските басейни: приоритетите и инструментите за разработване на политики в областта на морското дело трябва да бъдат адаптирани в зависимост от специфичния геофизичен, икономически и политически контекст на големите морски басейни в Европа.    Развитие на международното измерение на Интегрираната морска политика: водещата роля на EС в международното морско дело, включително в борбата срещу изменението на климата и за опазването на морското биологично разнообразие, ще засили много позицията на EС в многостранните и двустранните отношения.    Подновен акцент върху устойчивия икономически растеж, заетостта и иновациите: EС трябва да има съгласувана и широкообхватна програма по икономическите въпроси в областта на морското дело, включваща насърчаване на развитието на вътрешноевропейски морски транспорт, стимулиране на инвестициите в корабоплаването под флага на ЕС и в корабостроителството, постигане на напредък по проекта за „чисти кораби“, по-нататъшно обвързване на политиките на ЕС в областта на енергията и изменението на климата с морската политика, както и гарантиране, че морските и крайбрежните райони ще бъдат изцяло взети под внимание в дискусията относно политиката на териториално сближаване.    Подробен политически документ относно развиването на тези шест стратегически насоки ще бъде публикуван през 2010 година.  Морски надзор С цел да се даде възможност за интегриране в областта на морския надзор Комисията изготви ръководни принципи, за да помогне на държавите-членки на ЕС да създадат обща среда на обмен на информация за многобройните надзорни органи в тях. Понастоящем в държавите-членки все още е обичайна практика всеки отраслов орган, който извършва наблюдения и надзор на дейностите в открито море, да събира оперативни данни независимо от съответстващите му органи в другите държави. Ако имаше обмен на тези данни, дейностите по надзора биха станали по-ефикасни и икономически ефективни. Обменът на данни и оперативната съвместимост на системите за надзор обаче поставят някои предизвикателства от технологичен и правен характер, както и предизвикателства по отношение на сигурността. Тези предизвикателства са посочени в предложението на Комисията, в което се предлагат и съответните решения за тях. Също така, при най-добро използване на съществуващите системи, различните групи потребители — от граничния контрол до риболовните дейности, от морския транспорт до борбата срещу нерегламентираната имиграция и от митниците до отбраната — ще могат да получат по-добра картина на ситуацията в морската област, което ще повиши съответната им оперативна ефективност. Като част от планираните инициативи, в момента са в процес на стартиране два пилотни проекта за изпитване на практическото интегриране на морския надзор: един в Средиземно море и близкото атлантическо крайбрежие, и друг — в северен морски басейн.  Международно измерение  Комисията публикува също така стратегически документ, в който се разглежда по какъв начин може да се осигури упражняването на по-силно влияние от страна на ЕС по морските въпроси в международен аспект, за да бъде засилено управлението в световен мащаб на океаните и моретата. Това би било най-добрата гаранция за опазване на икономическите, екологичните и социалните интереси на EС в морската област. Комисията посочва редица области, в които явно са необходими международни решения, като например опазването на биологичното разнообразие в морето, включително и в открито море, изменението на климата, морската безопасност и сигурност, добрите условия на труд на борда на плавателните съдове, както и морските научни изследвания. Освен това Комисията прави преглед на инструментите, които са на разположение на международно, регионално, съседско и двустранно равнище, за изпълнение на стратегията ѝ и на планираните от нея приоритетни действия с цел да се допринесе за устойчиво управление на морското дело в световен мащаб.  Допълнителна информация:    вж. също:    http://ec.europa.eu/maritimeaffairs/subpage_mpa_en.html      Доклад за напредъка:    MEMO/09/     455      Интегриране на морския надзор:    MEMO/09/     454      Международно измерение на ИМП:    MEMO/09/     453
