IP/09/1397   Брюксел, 30 септември 2009 г.  Европейската комисия приветства стъпките на САЩ към по-независимо, отговорно, интернационално управление на интернет  Вивиан Рединг, комисар на ЕС за информационното общество и медиите, приветства днес новината, че ICANN — основният орган, отговорен за управлението на имената на домейни в интернет — ще се отвори още повече за милиарди потребители на интернет по света и ще поеме повече отговорност пред тях. От 30 септември установената в САЩ ICANN (Интернет корпорация за присвоени имена и адреси) вече няма да подлежи на едностранния контрол на Министерството на търговията на САЩ, а ще бъде контролирана от независими контролни съвети, назначени от Правителствения консултативен комитет (GAC) на ICANN и от самия ICANN с участието на правителства от целия свят. От 2005 г. Европейската комисия многократно призоваваше за реформа на управлението на ключовите глобални ресурси на интернет. Това бе необходимо, за да се гарантират важни цели на обществената политика като свободата на словото и да се улеснят стабилните бизнес транзакции онлайн. Европейската комисия е твърдо решена да съпровожда и подкрепя прилагането на оповестените днес реформи в тясно сътрудничество с 27 -те държави-членки на ЕС.  „Приветствам решението на администрацията на САЩ да адаптира ключовата роля на ICANN в управлението на интернет към реалностите на 21 век и на глобализирания свят,“ каза Вивиан Рединг, комисар на ЕС за информационното общество и медиите.  „Сега потребителите на интернет могат да очакват, че решенията на ICANN ще станат по-независими и по-отговорни и ще отчитат интересите на всички.  Външни контролни съвети ще провеждат периодично оценки на работата на ICANN.  Ако бъде осъществена ефективно и прозрачно, тази реформа може да получи широка подкрепа както от гражданското общество, така и от бизнеса и правителствата.“  „Европейската комисия е твърдо решена да осъществи тази реформа в сътрудничество с партньори от правителствата, бизнеса и гражданското общество.  Ние ще играем активна роля в Правителствения консултативен комитет на ICANN и в по-нататъшното реформиране на този комитет.  Предизвикателството сега е Правителственият консултативен комитет да заработи по-ефективно в новата си роля и да се засили още повече диалогът между правителствата, бизнеса и гражданското общество в рамките на Форума за управление на Интернет.  Ние ще следим от близо също и въздействието на работата на ICANN върху конкуренцията.  Искам да насърча всички страни да проучат активно възможностите за по-добри външни механизми за обжалване по отношение на решенията на Съвета на ICANN.“   „Сега въпросът с независимостта и отчетността на ICANN изглежда много по-добре — поне на хартия.  Нека да работим заедно, за да гарантираме, че това ще бъде така и на практика.“  Както стана ясно днес „Споразумението за съвместен проект“ в САЩ, което понастоящем предвижда едностранен надзор на решенията на ICANN от Министерството на търговията на САЩ, няма да бъде продължено след 30 септември 2009 г.  То ще бъде заменено от съвместно „потвърждение на ангажиментите“ от страна на правителството на САЩ и на ICANN, което представлява важна реформа на настоящите споразумения за управление .  Най-важните реформи на ICANN включват:    Повече независимост от редовните периодични проверки от страна на отделно правителство. Взетите от ICANN решения засягат потребители на интернет по целия свят и затова е важно да се отчетат интересите на всички тях.    Външна отчетност , която включва независими контролни съвети, назначени от съвместно от Правителствения консултативен комитет и от ICANN. Правителственият консултативен комитет е отворен за правителства и публични органи от целия свят и консултира Съвета на ICANN относно обществено-политическите аспекти на дейностите на ICANN. Тези контролни съвети периодично оценяват работата на ICANN във връзка със своите публични ангажименти. Интернет играе жизненоважна роля за всяка икономика и всяко общество. В продължение на дълги години Европейската комисия и държавите-членки на ЕС участваха активно във формирането на политиката на ICANN, за да гарантират, че европейските ценности като свободата на словото, личната неприкосновеност, защитата на потребителите и сигурността са намерили отражение в интернет.    През юни 2009 г. Европейската комисия публикува политически документ, призоваващ към подобряване на отчетността на ICANN пред международната общност, на прозрачността на нейния процес на вземане на решения, както и към по-ясна роля на правителствата при определянето на обществено-политическите аспекти на политическия процес на ICANN (   IP/09/951   ).  Оповестеното днес решение показва, че САЩ споделят много от тези грижи и цели.   Следващи стъпки  Друг важен въпрос от областта на управлението на интернет е продължаването на дейността на Форума за управление на Интернет , създаден първоначално за период от 5 години, чиято първа среща се състоя през 2006 г. и който е единствен по рода си форум за дискусии между страните, участващи в управлението на интернет.  Европейската комисия желае той да продължи дейността си, тъй като той се явява единственото място, където всички въпроси, свързани с интернет, могат да бъдат предложени на вниманието на широка група заинтересовани страни от цял свят, включително и на парламентаристи.  Контекст  За да може трафикът в интернет да достигне своята цел, от съществено значение са имената и адресите на домейни.  Организацията, която отговаря за определянето на политиката за глобално координиране на системата за имена на домейни (DNS) е ICANN — частна корпорация с нестопанска цел, установена в Калифорния, САЩ.  От създаването си през 1998 г. ICANN работи под управлението на поредица от Меморандуми за разбирателство с правителството на САЩ, които определят целите на нейната политика по отношение на DNS.  Срокът на действие на последния Меморандум за разбирателство (наречен „Споразумение за съвместен проект“) ще изтече на 30 септември 2009 г.  През май комисарят Вивиан Рединг представи своята концепция за бъдещото управление на интернет във видео послание (   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
