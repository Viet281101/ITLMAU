IP /09/912   Брюксел, 12 юни 2009 г.  Защита на потребителите:  ЕС определя нови стандарти за безопасност по отношение на продуктите за отглеждане на деца  Държавите-членки на ЕС се готвят да дадат зелена светлина за приемането на два нови стандарта по отношение на безопасността на децата следващия понеделник — за обезопасените спрямо деца заключващи устройства за прозорци и балконски врати и за детските изделия за къпане — като част от един по-широкообхватен стремеж за актуализиране на стандартите за безопасност по отношение на широка гама продукти за отглеждане на деца на цялата територия на ЕС.  Понастоящем не съществуват европейски стандарти за тези изделия.  Новите стандарти ще гарантират, че приспособленията за заключване на прозорци и балконски врати са напълно обезопасени спрямо децата и ще осигурят повишаване на стандартите за безопасност като цяло.  При бебешките и детски изделия за къпане, като например бебешките седалки за вана за съвсем малки бебета, посредством стандартите ще се повишат изискванията за стабилност и безопасност и ще се въведат нови по-ясни предупреждения за хората, полагащи грижи за деца.  В понеделник, 15 юни, държавите-членки ще гласуват в рамките на Комитета по обща безопасност на продуктите, за да дадат зелена светлина за приемането на новите стандарти.   Комисарят по въпросите, свързани с потребителите, Меглена Кунева, заяви: „Решението за това как най-добре да осигурят безопасност за своите деца, принадлежи на самите родители и на хората, отглеждащи деца.  Наше задължение е да гарантираме на родителите, които желаят да използват тези продукти, че те са безопасни.  Инструкциите трябва да бъдат много ясни, а продуктите да са наистина обезопасени спрямо децата, в случай че върху тях е посочено, че са такива, както и да са преминали успешно през всички необходими изпитвания за безопасност.  Тези продукти се използват при полагането на грижи за нашите най-уязвими потребители, така че са налице всички причини да бъдем изключително бдителни по отношение на безопасността им.“   Процесът  Европейската комисия, в сътрудничество с държавите-членки, е в процес на актуализиране на стандартите за безопасност за редица продукти, свързани с отглеждането на деца, за които понастоящем стандарти на ЕС не съществуват или съществуващият стандарт не обхваща всички рискове.  През следващата година ще бъдат представени предложения за допълнителни стандарти за продуктите за отглеждане на малки деца, като например за столчета за хранене, детски седалки за кола, юрганчета и дюшечета.  Заключващи устройства за обезопасяване на прозорци и балконски врати спрямо деца  Тези обезопасяващи приспособления са създадени с цел да се намалят или предотвратят злополуките, посредством:  1) блокиране отварянето на прозореца или балконската врата до определено положение;  и 2) обезопасяване на ключалката спрямо децата, така че тя да не може да бъде отворена от дете на възраст под 4 години.   Ситуацията към момента:  Случаите на злополуки с падане от височини като прозорци или балкони са сред главните причинители на смърт и мозъчни или скелетни увреждания при децата под 5-годишна възраст   1   . Във френския регион Ile de France са регистрирани 67 такива случая на падане в периода май — септември 2005 г. В Дания и Швеция всяка година се регистрират между 20 и 60 такива случая.  Данните за периода 1996 — 2003 г. сочат 79 злополуки годишно в Гърция, 130 годишно в Нидерландия и 25 злополуки годишно в Обединеното кралство   2   . Всяка година в Съединените щати между 15 и 20 деца на възраст под 10 години загиват, а над 4000 биват лекувани в болнични отделения за спешна помощ поради наранявания, причинени при падане от прозорец   3   .   В периода 2005 — 2007 г. Австрия, Дания и Норвегия осъществиха съвместен проект за оценка на безопасността на заключващите приспособления за прозорци и балконски врати. Резултатите показаха, че няколко от моделите могат да бъдат отключени от деца, въпреки твърдението, че са обезопасени спрямо децата, а други модели се срутват, счупват или не преминават успешно изпитванията за износване. При всички изпитани модели липсваха някои от изискваните основни инструкции.  Предложението: С определянето на стандарт на ЕС ще се въведат нови изисквания за изпитването по отношение на обезопасяването на продуктите спрямо деца, за тяхната структурна цялост по време на очаквания им експлоатационен срок, устойчивостта им на стареене и излагане на климатичните условия. Стандартът ще наложи и изискването за предоставяне на ясни инструкции и информация за потребителите.  Бебешки продукти за къпане  Ситуацията към момента: Понастоящем не съществуват стандарти на ЕС по отношение на бебешките продукти за къпане — седалки и подложки за вана или ванички. Съществуват ограничен брой национални разпоредби, например във Франция. В Съединените щати понастоящем съществува стандарт за седалките за вана. Друг стандарт, за ваните и стойките за вана, е в начален стадий на разработване.  Съществуват редица примери от целия свят за злополуки и наранявания, претърпени в ранно детство , свързани с продукти за отглеждане на бебета и малки деца. През 2007 г. в САЩ, например, в отделенията за спешна помощ са лекувани 62 000 наранявания на деца под петгодишна възраст, свързани с продукти за отглеждане на бебета и малки деца. Поради тези опасения след консултации с държавите-членки Комисията извърши проучване (обхванало периода 2007 — 2008 г.), в резултат на което бяха идентифицирани редица продукти, които създават особено сериозни рискове за малките деца и бебетата, и за които или не съществуват стандарти за безопасност, или съществуващият стандарт не обхваща всички рискове.  Тези продукти включват:   Бебешки столчета за баня — продукти, които спомагат за поддържане на детето в седнало положение по време на къпане. Подложки за вана — често се използват за много малки или новородени бебета, за да се улесни поддържането на детето в легнало положение по време на къпане. Ванички и стойки за вана за малки деца до 12-месечна възраст. Тези изделия станаха изключително популярни и се използват все по-широко от потребителите.  Главната причина за злополуките е фалшивото усещане за сигурност, което се създава у възрастните потребители, които, предполагайки, че тези продукти представляват устройства за обезопасяване, са по-склонни да оставят детето без надзор в банята. Проучването на Комисията предизвика и опасения във връзка с изискванията за стабилност. Злополуки са се случвали и в присъствието на човека, който полага грижите: продуктът пропада, откача се от повърхността, за която е прикрепен, или бива неволно отворен от детето. Бдителността на полагащия грижи е от изключително значение, тъй като детето може много бързо да се удави.  Според данни от Комисията на САЩ по безопасността на потребителските продукти (CPSC), оповестени през февруари 2009 г.   4   , в периода между 2003 г. и 2005 г. са отчетени 90 детски смъртни случая при използване на бебешки ванички или столчета за вана. Между 1989 и 2003 г. в Обединеното кралство 78 деца са се удавили във вани   5   , а в САЩ между януари 1983 г. и април 2005 г.   6   са регистрирани 123 смъртни случая при удавяне и 182 давения. Средната възраст на жертвите е между 5 и 10 месеца.  Предложението: Новият стандарт ще въведе засилени изисквания за стабилност и устойчивост, така че да бъде минимизиран рискът от преобръщане ако детето се наклони в определена посока или се опита да се изправи или бутне продукта. Той също така ще изисква по-ясни и по-видими предупреждения и инструкции за потребителите върху опаковката, върху самия продукт и на мястото на продажба. Какви са следващите стъпки?  Предложението на Комисията ще бъде изпратено до Европейския парламент за едномесечен период на контрол, а след това — на Колегиума на членовете на Комисията за официално решение. След това се изпраща мандат до CEN (Европейския комитет по стандартизация) за започване на работа върху нови стандарти за продуктите, което може да отнеме повече от 2 години.  Гласуването ще се състои на 15 юни в Център Albert Borschette, Rue Froissart, по обяд.   Препратка към проучването:    http://ec.europa.eu/consumers/safety/projects/ongoing-projects_en.htm#project_results  .    1 :   Световна здравна организация — Европейски доклад относно предотвратяването на нараняванията при децата, 2008 г.    2 :  Комисия по безопасност на потребителите, Франция — Становище относно безопасността на прозорците и балконите (10/05).   3 :  Комисия за безопасност на потребителските продукти на САЩ, Consumer Product Safety Review, volume 5 (2000 г.).   4 :   http://www.cpsc.gov/library/nursery07.pdf    5 :  Royal Society for the Prevention of Accidents, Обединено кралство.   6 :  Комисия за безопасност на потребителските продукти , САЩ, Седалки за вана — септември 2006  г.
