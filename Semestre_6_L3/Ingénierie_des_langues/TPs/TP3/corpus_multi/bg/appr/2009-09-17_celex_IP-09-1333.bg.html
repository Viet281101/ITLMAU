IP/09/1333  Брюксел, 17 септември 2009 г.  Мляко: Европейската комисия предлага допълнителни мерки за краткосрочно, средносрочно и дългосрочно подпомагане на сектора на млякото и млечните продукти  Мариан Фишер Боул, Европейски комисар по земеделието и развитието на селските райони, направи днес подробно представяне на най-новия етап от провежданата от Комисията кампания за подпомагане на излизането на млекопроизводителите от Европейския съюз от настоящата пазарна криза. Представеният днес пред Европейския парламент пакет от мерки идва в продължение на доклада на Комисията от месец юли и разглежда както краткосрочните мерки, така и действията за осигуряване на бъдещето на сектора на млякото и млечните продукти в дългосрочен план. Комисията вече постави началото на процес на разрешаване на държавите-членки да изплащат временни помощи в размер до 15 000 евро на селскостопанските производители. Предлага се също секторът на млякото и млечните продукти да бъде обхванат от „клауза за непредвидени ситуации“, каквато вече съществува за други подотрасли на селското стопанство, с цел да бъде възможна по-бърза реакция при бъдещи смущения на пазара. Промените в действието на схемите за закупуване на квоти от страна на държавите-членки ще гарантират, че закупените квоти, съхранявани в националния резерв, вече не се отчитат като част от националните квоти, когато се взема решение дали се дължи допълнителен налог. Ако бъде събран допълнителен налог, частта, която съответства на закупените квоти, може да се използва за преструктуриране. В по-дългосрочен план Комисията ще създаде експертна работна група от представители на държавите-членки и на Комисията. Групата ще разглежда, между другото, договорните отношения между селскостопанските производители и млечната промишленост, резултатите от доклада относно функционирането на веригата за доставка на хранителни продукти в сектора на млякото и млечните продукти (който ще бъде публикуван преди края на годината), както и възможността да бъде създаден фючърсен пазар в сектора на млякото и млечните продукти.  „Настоящият пакет идва като продължение на многобройните мерки, които вече сме предприели и които изглежда работят добре“, заяви Мариан Фишер Боул, Европейски комисар по земеделието и развитието на селските райони. „Вече се вижда светлина в края на тунела за нашите млекопроизводители. По тази причина аз съм повече от всякога изпълнена с решимост да не се връщаме „назад към бъдещето“ с мерки, които биха навредили на нашия сектор на млякото и млечните продукти в дългосрочен план и биха оставили в селскостопанските производители усещането за непредвидимост. Отказът от решенията, приети в рамките на „здравната картина“, не е приемлив вариант и Европейският съвет изрично ни помоли да не правим това. Убедена съм, че днешните идеи ще намерят израз в реална конкретна помощ за нашите млекопроизводители. Трябва да помислим и за стъпки в средносрочен и дългосрочен план. Франция и Германия вече направиха конструктивни предложения в това отношение.“  Краткосрочни мерки:  През идните седмици Комисията ще промени правилата относно държавните помощи с цел да позволи на държавите-членки да предлагат временно подпомагане в размер до 15 000 евро на селскостопанските производители съгласно Временната кризисна рамка.   Секторът на млякото и млечните продукти в бъдеще ще бъде включен в обхвата на член 186 от Единната организация на общия пазар, който позволява на Комисията да предприема бързо временни действия, в рамките на своите правомощия, при смущения на пазара.  Комисията предлага промени в действието на схемите за закупуване на квоти от страна на държавите-членки. Понастоящем с цел преструктуриране държавите-членки могат да „закупуват“ квоти от селскостопанските производители и да слагат квотите в националния резерв. Националният резерв представлява част от общия квотен дял на всяка държава-членка. Ако отделни производители надхвърлят квотите си, но държавата-членка като цяло — не (като се включи и националният резерв), не се плаща допълнителен налог. Комисията предлага закупените квоти, които се държат в националния резерв, да не се включват в националните квоти, когато се взема решение дали се дължи допълнителен налог. Ако бъде събран допълнителен налог, частта, която съответства на закупените квоти, може да се използва за преструктуриране.  Средносрочни и дългосрочни мерки:  Комисията предлага да бъде създадена експертна работна група от представители на държавите-членки и на Комисията. Тази група ще разглежда подробно поредица от проблеми, включително:    възможността да бъде създадена правна рамка за договорните отношения между млекопроизводителите и млечната промишленост с цел постигане на по-голямо равновесие между търсенето и предлагането на пазара при запазване на лоялната конкуренция;    заключенията от доклада, който Комисията се ангажира да представи до края на годината относно веригата на доставките в сектора на млякото и млечните продукти;   дали един фючърсен пазар в сектора на млякото и млечните продукти в Европа би помогнал цените да станат по-прозрачни в дългосрочен план;   как да се разпространяват добрите практики по отношение на производствените разходи и новаторството в целия европейски сектор на млякото и млечните продукти.    Актуални промени на пазара на млякото и млечните продукти:  Последните данни показват, че положението с цените започва да се подобрява. В рамките на един месец цените на маслото са се увеличили с 4 процента във Франция, 8 процента в Германия, а в Обединеното кралство — с още повече. Цените на обезмасленото мляко в ЕС са се увеличили средно с 2 до 3 процента. Цените на сиренето и кашкавала са се покачили с 5—7 процента след изменението на правилата за износ през месец август. Средната цена на млякото в ЕС нарасна с почти 2 процента през август, а интервенционното изкупуване почти бе преустановено. Вече предприети мерки:  През тази година Комисията очаква да похарчи 600 милиона евро допълнително под формата на пазарни мерки. Седемдесет процента от преките плащания тази година могат да бъдат изплатени по-рано от обикновено — през месец октомври. Още 4,2 милиарда евро са на разположение по „Здравната картина“ и Пакета за икономическо възстановяване за справяне с „нови предизвикателства“, в това число преструктуриране на сектора на млякото и млечните продукти. Тези суми допълват вече наличните такива съгласно политиката за развитие на селските райони. Комисията засили своята подкрепа за програмата за мляко в училищата, както и за мерки за насърчаване във връзка с млякото и млечните продукти.
