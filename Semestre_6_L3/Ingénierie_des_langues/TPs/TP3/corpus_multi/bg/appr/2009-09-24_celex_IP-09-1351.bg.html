IP/09/1351   Брюксел, септември 2009 г.  Комисията преодолява бюрокрацията и подобрява защитата на инвеститорите по отношение на проспектите за ценни книжа  (виж   МЕМО/09/    412  )  В съответствие с принципите за „По-добра нормативна уредба“ днес Европейската комисия направи предложение да бъде преразгледана Директивата за проспектите.  Предложението е част от усилията за опростяване в рамките на Програмата за действие на Европейската комисия за намаляване на административната тежест в Европейския съюз.  То увеличава правната яснота и ефикасността в действащия по отношение на проспектите режим и намалява административната тежест за емитентите и посредниците.  В предложението се отчита също важността на повишаването на защитата на инвеститорите и гарантирането на достатъчна и адекватна информация, удовлетворяваща нуждите на инвеститорите на дребно.  Предложението отразява резултатите от консултациите с всички основни заинтересовани страни.  Понастоящем предложението се разглежда от Европейския парламент и от Съвета на министрите.   Комисарят за вътрешния пазар и услугите Чарли Маккрийви заяви:  „Тези нови правила отговарят на нуждите на емитенти и инвеститори и премахват всички ненужни бариери пред бизнеса.  Те отчитат поуките от финансовата криза и ще гарантират, че инвеститорите разполагат с цялата информация, от която се нуждаят.“   Директивата за проспектите установява правилата относно проспектите, които трябва да се предоставят на обществеността, ако на регулиран пазар в ЕС се осъществява публично предлагане на прехвърляеми ценни книжа или се разрешава търговия с такива.  Едно от нейните основни достижения е въвеждането на „паспортен механизъм“:  проспект, одобрен от компетентен орган в една държава-членка, е валиден за целите на публично предлагане на ценни книжа и за разрешаване на търговията с такива в целия ЕС.  Независимо от значителното положително въздействие, което тази правна рамка имаше върху качеството и целесъобразността на информацията, достъпна за инвеститори, тя се нуждае от допълнително прецизиране, за да се повишат правната яснота и ефикасността на режима на проспектите и да се намалят административната тежест.   Новите правила ще направят емитирането на ценни книжа по-ефикасно, като направят правилата по-лесни за разбиране (повишена правна яснота);  намалят административната тежест за емитенти и посредници;  предоставят на служителите на емитента достъп до богат набор от инвестиционни възможности;  и помогнат на инвеститорите на дребно да анализират по-ефективно шансовете и рисковете, предлагани от конкретни ценни книжа, преди да извършат инвестиция.   Основните предложени промени са следните:     някои видове емисии на ценни книжа ще бъдат подложени на по-малко изчерпателни изисквания за оповестяване (малки дружества, малки кредитори, емисии на права и схеми на държавно гарантиране);     подобрени са форматът и съдържанието на обобщението на проспекта;     изяснени са изключенията от задължението за публикуване на проспект, когато дружества предлагат ценни книжа чрез посредници („retail cascades“) и при схеми за предоставяне на акции на служители;     ще бъдат отменени изисквания за оповестяване, които понастоящем се препокриват с Директивата за прозрачността;     емитенти на ценни книжа, несвързани с дялово участие, ще получат правото да избират своята държава-членка на установяване;     определението за „квалифицирани инвеститори“ ще бъде съобразено с това за „професионални клиенти“, както е установено с Директивата относно пазарите на финансови инструменти.     Относно Директивата за проспектите  Директивата за проспектите влезе в сила на 31 декември 2003 г. чрез публикуването ѝ в Официален вестник на ЕС. От държавите-членки бе изискано да я приложат в своите законодателства не по-късно от 1 юли 2005 г.  Съгласно член 31 от Директивата за проспектите от Европейската комисия се изисква да оцени прилагането на директивата пет години след влизането ѝ в сила и при необходимост да представи предложения за нейното преразглеждане.  Освен това, през януари 2007 г. Европейската комисия стартира Програмата за действие за намаляване на административната тежест в Европейския съюз, с цел да установи административните разходи, произтичащи от нормативните актове на ЕС, и да намали административната тежест с 25 % през 2012 г. Беше установено, че Директивата за проспектите е област, съдържаща множество обременяващи задължения за дружества, някои от които могат да бъдат облекчени. В същото време и в светлината на настоящата финансова криза беше счетено за уместно да се преразгледат някои разпоредби на Директивата за проспектите, за да се увеличи нейната ефикасност и да се повиши защитата на инвеститорите. За тази цел и в съответствие с принципите за „По-добра нормативна уредба“ Европейската комисия организира процес на публична консултация.  Настоящото предложение и оценката на неговото въздействие са резултат от широкообхватен и продължителен диалог с всички основни заинтересовани страни, в т.ч. регулатори на пазарите на ценни книжа, участници на пазара (емитенти, посредници, инвеститори) и потребители. В него се отчитат надлежно наблюденията и анализът, включени в докладите, публикувани от Европейския комитет на регулаторите на ценни книжа (CESR) и от Европейската експертна група за пазарите на ценни книжа (ESME).  Предложението е достъпно на следния адрес:   http://ec.europa.eu/internal_market/securities/prospectus/index_en.htm
