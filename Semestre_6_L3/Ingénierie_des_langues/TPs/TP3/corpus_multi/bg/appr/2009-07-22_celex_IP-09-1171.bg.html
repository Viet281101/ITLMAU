IP/09/1171  Брюксел, 22 юли 2009 г.  Европейската комисия засилва действията си в борбата с болестта на Алцхаймер и други дегенеративни заболявания на нервната система  Европейската комисия днес прие конкретни предложения за борбата с болестта на Алцхаймер, деменции и други дегенеративни заболявания на нервната система. Подобни общи за Европа предизвикателства за здравеопазването и социалните системи изискват съгласувани действия, за да се осигури ефективна профилактика, диагностика, лечение и полагане на грижи за болните. Освен това страните на Европа се призовават да обединят ресурсите си и да координират по-добре усилията си при научните изследвания в областта на дегенеративните заболявания на нервната система, по-специално на болестта на Алцхаймер, като за първи път планират своите инвестиции в научноизследователската дейност съвместно, а не поотделно. Към момента в Европа има над седем милиона души, страдащи от болестта на Алцхаймер и от сродни заболявания, и според прогнозите през следващите 20 години това число ще се удвои. Жизненоважно е да се планира, инвестира и сътрудничи в тази област сега, от една страна за да се контролират социалните разходи за такива болести, а от друга — за да се даде надежда и да се осигури по-достоен и по-здравословен живот на милионите болни и техните семейства. Днешните мерки представляват важни нови стъпки както в кампанията на Комисията „Европа за пациентите“, така и за новия подход на съвместно планиране на научноизследователската дейност.   Европейският комисар по здравеопазването Андрула Василиу заяви:     „Загубата на умствена пълноценност поради деменция не е просто част от нормалното остаряване.  Тъй като европейското население застарява, трябва да работим заедно за по-добро разбиране и предотвратяване на тези заболявания.  Трябва да покажем солидарността си с хората, страдащи от деменция, като споделяме най-добрите практики в грижите за тях и зачитаме правата и достойнството им.“  Комисарят на ЕС по наука и изследвания Янез Поточник добави:  „Искаме да подкрепим научните изследвания, за да изиграят по-голяма роля в борбата с такива предизвикателства пред обществото като болестта на Алцхаймер и сродните заболявания.  Комисията разполага вече с опит в подпомагането на европейски научноизследователски проекти с участие на най-добрите учени в тази област.  Но ако държавите-членки сега започнат да съгласуват националните си програми около един обща план, това ще бъде значителна стъпка напред.  С предлаганата от нас днес Препоръка относно съвместното планиране на научноизследователската дейност приканваме държавите-членки да се ангажират с прагматичен подход към обединяването на ресурсите и инвестициите в научноизследователската дейност, за по-успешна борба с болестта на Алцхаймер и други дегенеративни заболявания на нервната система.  Това е шанс за европейската наука и отговор на едно от предизвикателствата за съвременното ни общество.“   Нарастваща социална и икономическа тежест  Поради увеличаващата се продължителност на живота и намаляването на дяла в населението на работещите в сравнение с пенсионираните расте социалната и икономическа тежест на дегенеративните заболявания на нервната система.  През 2005 г. разходите за преките и неформални грижи във връзка с болестта на Алцхаймер и други деменции в ЕС27 бяха оценени на 130 млн. EUR (21 000 EUR на пациент); 56 % от тези средства са изразходвани за неформалните грижи. Най-разпространените форми на деменция в Европейския съюз са болестта на Алцхаймер (приблизително 70 % от случаите) и васкуларната деменция (под 30 %).  Комисията предлага четири основни области на действие  Целта на тази европейска инициатива е борбата с главните проблеми, причинени от болестта на Алцхаймер и деменциите, в четири ключови области:     ранно диагностициране на деменцията и най-вече намаляване на риска от деменция;     подобряване на съгласуването на научните изследвания между държавите на ЕС;    споделяне на най-добрите практики и     предоставяне на форум за обсъждане на правата, автономността и достойнството на пациентите.    Първа инициатива за съвместно планиране с цел координиране на научните изследвания във връзка с болестта на Алцхаймер и други дегенеративни заболявания на нервната система   Държавите-членки на ЕС са решили първото съвместно планиране на научноизследователски дейности да се осъществи в областта на болестта на Алцхаймер и сродните заболявания. Съвместното планиране е насочено към тези държави на ЕС, които желаят да се ангажират с разработването на общ стратегически план за научни изследвания, който ще им даде възможност да участват в сътрудничеството на принципа на „променливата геометрия“. 20 държави в Европа вече са изразили готовността си да обединят ресурсите си и да извършват научни изследвания в област, съвместната инициатива в която ще осигури значителна добавена стойност спрямо сегашните разпокъсани изследователски усилия в Европа.  Настоящата пилотна инициатива следва да проправи пътя за бъдещи други инициативи на съвместното планиране.   Контекст  Болестта на Алцхаймер и другите деменции спадат към дегенеративните заболявания на нервната система в по-общ смисъл.  На европейското равнище през 1996 и 1998 г. Европейският парламент прие резолюции, а в здравната стратегия на ЕС от 2007 г. „Заедно за здраве“ Комисията посочва необходимостта от по-добро разбиране на дегенеративните заболявания на нервната система, като например Алцхаймер, в контекста на застаряване на населението  През 2008 г. Съветът призова Комисията да изготви план за действие за борбата с дегенеративните заболявания на нервната система и по-специално болестта на Алцхаймер.  Комисията финансира научноизследователски проекти в областта на болестта на Алцхаймер и дегенеративните заболявания на нервната система чрез 7-мата рамкова програма за научноизследователска дейност.  За допълнителна информация:  Съобщение на Комисията за европейска инициатива във връзка с болестта на Алцхаймер и други деменции    http://ec.europa.eu/health/ph_information/dissemination/diseases/alzheimer_en.htm     Здравна стратегия на ЕС „Заедно за здраве“    http://ec.europa.eu/health/ph_overview/strategy/health_strategy_en.htm     Интернет страница на “Европа за пациентите“    http://ec.europa.eu/health-eu/europe_for_patients/index_en.htm     Годишник на деменциите 2008 г.:    http://ec.europa.eu/health/ph_information/reporting/docs/2008_dementiayearbook_en.pdf     Набор от финансирани от ЕС проекти в областта на изследвания на мозъка:    ftp://ftp.cordis.europa.eu/pub/fp7/docs/brain-research-eu-funding_en.pdf      MEMO/09/     346   Предложението на Комисията за Препоръка на Съвета относно пилотна инициатива за съвместно планиране във връзка с борбата с дегенеративните заболявания на нервната система, по-специално болестта на Алцхаймер   http://ec.europa.eu/research/press/2009/pdf/com_2009_0379_en.pdf      MEMO/09/     347   Примери за финансирани от ЕС проекти в областта на дегенеративните заболявания на нервната система   MEMO/09/345  Questions and answers on Alzheimer's disease and other dementias За връзка
