IP/09/ 1594   Брюксел, 28 октомври 2009 г.  Усилията на Комисията за засилване на контрола над структурните фондове се отплащат  Днес Европейската комисия прие доклад за напредъка по прилагането на нейния план за действие за засилване на споделеното управление на структурните фондове и кохезионния фонд на ЕС.  В доклада, представен днес от комисарите Павел Самецки (регионална политика) и Владимир Шпидла (трудова заетост, социални въпроси и равни възможности), са изложени на преден план мерките, предприети за подобряване на финансовия контрол в държавите-членки и за намаляване на грешките, които могат да имат за резултат неправомерни искания за плащане от бюджета на ЕС.   Комисарят по регионалната политика Павел Самецки заяви:  „ Постигането на подобрение в системите за контрол и управление е от първостепенно значение за Комисията .  С помощта на държавите-членки пристъпихме към осъществяване на плана за действие, за да се гарантира надеждното и стриктно сертифициране на разходите.  На свой ред, това ще ни помогне в дългосрочен план да намалим процента на грешките и да защитим парите на данъкоплатците.  Днес можем да видим, че нашите общи усилия дават плодове:  Комисията и държавите-членки са поели ангажимент за предприемане на целесъобразни действия, когато наяве излязат грешки.  Напредваме и по отношение на нашите усилия за опростяване на разпоредбите за финансиране.“  Владимир Шпидла, комисар по трудовата заетост, социалната политика и равните възможности ,  каза по този повод:  „Комисията заедно с държавите-членки работи сериозно, за да се гарантира, че парите на данъкоплатците се използват ефективно и че средствата на ЕС служат на гражданите на ЕС.  Опростяването е особено важно за организаторите и участниците в по-малки проекти, поради което в началото на настоящия програмен период въведохме известно опростяване на осчетоводяването при докладването на непреките разходи.  Комисията работи активно за по-широкото практическо използване на опростяването и за мен е удоволствие да съобщя, че е отбелязан добър напредък, като през последните месеци повечето държавите-членки информираха Комисията относно схемите, които въвеждат, за част от своите програми или за всички от тях.“  По-строги мерки за намаляване на грешките  Комисията прие план за действие, състоящ се от 37 точки , на 1 9 февруари 2008 г.  Той беше замислен като практически отговор на препоръките на Европейския парламент и Европейската сметна палата за засилване на системите за управление и контрол в държавите-членки и за намаляване на риска от грешки при исканията за плащане.  За откриването и справянето с грешките основно отговарят държавите-членки:  ролята на Комисията е да се погрижи тази цел да бъде постигната.  Планът за действие цели да гарантира, че националните органи проверяват старателно допустимостта на разходите по структурните фондове, преди да подадат искане за плащане до Комисията.  Ако разходите не отговарят на критериите, налице са стриктни мерки за спиране на плащанията или за възстановяване на отпуснатите средства посредством финансови корекции (вж.  MEMO/09/481  ). В днешния доклад се изтъква, че по-строгите мерки, въведени от Комисията, вече показват конкретни резултати. От началото на годината досега Комисията е изискала и получила обратно 629 млн. евро, като по нейна преценка до края на 2009 г. ще бъде възстановен още половин милиард евро. Докладът е показателен също и за това, че държавите-членки все повече правят собствени финансови корекции — подобен подход им дава повече свобода да правят искания за плащане, свързани с алтернативни допустими проекти.  Планът за действие цели също да се подпомогнат държавите-членки при подготовката им за приключване на отчетите за програмите по структурните фондове за периода 2000–2006 г. и да се гарантира ефективната проверка на одитните стратегии и системите за финансов контрол на държавите-членки за бюджетния период 2007–2013 г.  Опростяване на разпоредбите за финансиране  Значителен е напредъкът, осъществен от Комисията и държавите-членки, по отношение опростяването на разпоредбите за финансиране. Грешките често са резултат от сложни правила, които не са правилно разбрани или прилагани. Целта на опростяването е намаляването на бюрокрацията, без обаче да бъде отслабван финансовият контрол. Сред неотдавна въведените промени са мерки за използването на фиксирани плащания и еднократни суми, за да се намали административната тежест за бенефициерите.  Комисията предлага също обучение и насоки на управителните органи, отговорни за изпълнението на програмите по структурните фондове. През юни в Брюксел беше организиран голям семинар, като за тази година допълнително са планирани две сесии за обучение на националните одиторски органи.  Бележка към редакторите От 2000 г. насам политиката на сближаване на ЕС е спомогнала за създаването на 600 000 работни места. В рамките на тази политика за периода 2007—2013 г. в 27-те държави-членки ще бъдат инвестирани 347 млрд. евро, което представлява 35 % от общия бюджет на Общността за същия период (975 млрд. евро).  Допълнителна информация относно европейската политика на сближаване можете да намерите на:    http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en   (Европейски социален фонд)
