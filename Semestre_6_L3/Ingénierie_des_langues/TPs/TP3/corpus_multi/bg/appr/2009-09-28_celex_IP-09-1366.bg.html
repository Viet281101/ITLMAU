IP/09/1366  Брюксел, 28 септември 2009 г.  Кампания на ЕС за здравословно хранене „Вкусната дружина“ – нова инициатива за насърчаване сред децата на здравословен начин на живот и балансиран хранителен режим  Днес Мариан Фишер Боул, комисар по земеделието и развитието на селските райони, даде началото на нова кампания за здравословно хранене, насочена към децата в европейските училища. Под мотото „Яж, пий, движи се!“ три пътуващи изложения ще обиколят седем европейски страни, като ще дадат възможност на децата да участват в образователни дейности и игри. Европейската комисия стартира също интерактивен уебсайт, състезания и други мероприятия с една основна цел — да подобри хранителните навици на децата. За да достигне посланието до по-широка публика, белгийската шампионка по тенис Жюстин Енен и 8-годишният рекордьор на Гинес Росолино Канио ще подкрепят инициативата.  „Когато се огледаме и видим колко много деца са с наднормено тегло, става ясно, че е време да предприемем нещо“, заяви Мариан Фишер Боул, комисар по земеделието и развитието на селските райони. Схемите за плодове и за мляко в училищата са две стъпки в правилната посока, а с кампанията за здравословно хранене ние разпространяваме посланието, че е „страхотно да си в добра форма“ дори в училище.“  Комисарят на ЕС по здравеопазването Андрула Василиу заяви: „Кампанията за здравословно хранене е в допълнение към нашите усилия за справяне със затлъстяването сред децата в Европа в рамките на стратегията на ЕС за хранене, физическа активност и здраве. Изключително важно е политиките на ЕС да допринасят за усилията, насочени към подобряване и подкрепа на здравословната среда за всички граждани.“  История на досието  Кампанията за здравословно хранене ще се проведе успоредно със схемите на ЕС за раздаване на плодове и мляко в училищата — важни инициативи за насърчаване на по-балансиран хранителен режим и здравословни хранителни навици у децата.  Чрез Кампанията за здравословно хранене посланието: „Яж, пий, движи се!“ достига направо в училищата. В продължение на осем седмици пътуващото изложение ще мине през Белгия, Франция, Обединеното кралство, Ирландия, Естония, Литва и Полша. Всяко пътуващо изложение ще посещава по две училища на ден. Общо дейностите, насърчаващи здравословно хранене, ще достигнат до 18 000 деца в 180 училища. Посланието, което ще носят, е: „Храни се здравословно, защото е страхотно да си в добра форма “.  Едновременно с пътуващото изложение, в продължение на осем седмици на уебстраницата на вкусната дружина на ЕС ще тече интерактивна игра за търсене на съкровище, в която всички деца в ЕС на възраст от 8 до 15 години ще се опитват да спечелят редица спортни награди.  Неотдавнашно проучване на Евробарометър показа, че три четвърти от участниците са „напълно съгласни“, че в „днешно време изглежда, че има повече деца с наднормено тегло отколкото преди пет години“. В действителност в ЕС около 22 млн. деца са с наднормено тегло, като 5 млн. от тях са със затлъстяване. За допълнителна информация виж:  Кампания „Вкусната дружина“:   http   ://   ec   .   europa   .   eu   /   agriculture   /   tasty   -   bunch   /    Актуализирани материали за пресата са публикувани на    http://ec.europa.eu/agriculture/tasty-bunch/press-corner/index_en.htm    Схема на ЕС за предлагане на плодове в училищата:    http://ec.europa.eu/agriculture/markets/fruitveg/sfs/index_en.htm     Европейска схема за предлагане на мляко в училищата:     http://ec.europa.eu/agriculture/markets/milk/schoolmilk/index_en.htm     Портал на Европейския съюз за обществено здраве - хранене    http://ec.europa.eu/health-eu/my_lifestyle/nutrition/index_en.htm     Инициатива на ЕС за здравето на младежта:    MEMO/09/421     http://health.europa.eu/youth
