IP/09/1717   Брюксел, 16 ноември 2009 г.  Форум за управление на интернет: Комисията приветства важна стъпка към действително глобален интернет  На Форума за управление на интернет (IGF) в Шарм ел Шейх (Египет) Европейската комисия приветства днес една важна стъпка към действително глобален (и локален) интернет:  съобщението, че на първо ниво ще бъдат въведени „интернационализирани имена на домейни“.  Досега имената на интернет домейни бяха изписвани или изцяло или отчасти с латински букви „от a до z“.  ICANN („Интернет корпорация за присвоени имена и адреси“), която администрира главния адресен регистър на интернет, обяви, че днес ще бъде стартирана ускорена процедура, която да позволи използването на други знаци освен латински букви в имената на националните домейни от първо ниво (като „.eu“ в europa.eu).  Това означава, че европейските граждани, по-специално в Гърция, България и Кипър, ще могат да виждат имената на домейни, изписани с букви от собствената им азбука.  Вивиан Рединг, комисар на ЕС по въпросите на информационното общество и интернет, съобщи официално това важно постижение в подкрепа на многоезичието. Тя призова също така да се удължи работата на Форума за управление на интернет — уникална платформа за диалог между множество заинтересовани страни, предназначена за глобалната интернет общност.  „Виртуалният онлайн свят следва да е отражение на реалния многокултурен и многоезичен свят. Ето защо интернет следва да е достъпен не само на английски език, но и на арабски, български, гръцки, фарси, хинди и китайски. Възхитена съм от мерките на ICANN за по-нататъшно увеличаване на достъпността на интернет чрез възможността за използване на различни азбуки в имената на домейни. Комисията призовава за това от няколко години “, заяви еврокомисарят Рединг. „В Европа вече сме доста напреднали в нашите планове да осигурим възможност за използване на букви от гръцката азбука и кирилицата в имена от домейна „.eu“ преди края на годината, а също така се стремим много скоро да разполагаме и с версии на гръцка азбука и кирилица на домейна от първо ниво „.eu“.“  Решението на ICANN ще позволи на потребителите на интернет да регистрират и използват цялостни имена на интернет домейни (като например europa.eu), изписани с други знаци вместо с използваните в английския език (букви a—z и цифри 0—9). Имена на интернет домейни, изписани не с латински букви, а с други знаци (като арабски, китайски или кирилица), вече се използват на второто ниво в интернет адреси (като „europa“ в europa.eu), но досега не беше възможно цялостното изписване на адрес с такива знаци.  Съобщението на ICANN, че ще започне да приема заявления за регистриране на имена на национални домейни от първо ниво (като „.bg“ или „.eu“) на писмеността на местния език ,  потенциално ще позволи на милиони допълнителни интернет потребители достъп до интернет на собствения им език.  През юни 2009 г. Европейската комисия измени правилата за имена в своя интернет домейн, така че в тях да могат да се използват знаците от писмеността на всички 23 официални езици на ЕС (  IP   /09/1044)  . В бъдеще ще бъде възможно регистрирането в „.eu“ на имена, съдържащи знаци като „à“, „ą“, „ä“, „ψ“ или „д“. Гражданите и предприятията в ЕС ще са в състояние да регистрират имена на домейни със знаци, различаващи се от латинските букви, което е от важно значение за езици като гръцки и български. Също така потребителите, говорещи испански или баски език, могат да регистрират имена, съдържащи „ñ“, а говорещите френски, португалски или каталански могат да използват „ç“. ЕС ще въведе възможно най-скоро „интернационализирани“, т.е. изписани със знаци на местен език, имена на домейни в своя собствен домейн от първо ниво — „.eu“. В „.eu“ вече са регистрирани над 3 милиона имена на домейни на по-разпространената латинска азбука (   IP/09/536   ).  ЕС призовава за удължаване на работата на Форума за управление на интернет   Форумът за управление на интернет бе създаден в резултат на Световната среща на високо равнище по въпросите на информационното общество 2003—2005 г., като предоставя единна глобална платформа за диалог между множество заинтересовани страни, където могат да се срещнат представители на правителства, частния сектор и гражданското общество, за да обсъждат важни проблеми, свързани с управлението на интернет. Той бе създаден като неутрален и недублиращ процес без правнообвързваща сила. Първият Форум за управление на интернет бе проведен в Атина през 2006 г., последван от срещи в Рио де Жанейро (2007 г.) и Хайдарабад (2008 г.). Четвъртата среща се провежда понастоящем в Шарм ел Шейх, Египет.  Неговият първоначален петгодишен мандат ще изтече с провеждането на петата му среща следващата година във Вилнюс, Литва. Преди това държавите-членки на ООН ще разгледат необходимостта от удължаване на първоначалния мандат. „Преди тази следваща среща ще има дискусии дали Форумът за управление на интернет следва да продължи да функционира след 2010 г.  За мен отговорът е лесен:  Форумът за управление на интернет трябва да продължи “, заяви еврокомисарят Рединг.  Контекст  За да може трафикът в интернет да достигне своята цел, от съществено значение са имената и адресите на домейни. Организацията, която отговаря за определянето на политиката за глобално координиране на системата за имена на домейни (DNS) е ICANN — частна корпорация с идеална цел, установена в Калифорния, САЩ.  От създаването си през 1998 г. ICANN работи съгласно поредица от меморандуми за разбирателство с правителството на САЩ, които определят целите на нейната политика по отношение на системата за имена на домейни. Срокът на действие на последния меморандум за разбирателство изтече на 30 септември 2009 г. С декларация бяха потвърдени ангажиментите между САЩ и ICANN.  През юни 2009 г. Комисията призова ICANN да подобри своята отчетност и заяви, че в нейното управление трябва да има по-голямо участие на страни извън САЩ (   IP/09/951   ). В края на септември САЩ обявиха реформа на ICANN. Комисията приветства по принцип новото споразумение (   IP/09/1397   ).  ICANN работи по интернационализираните имена на домейни (IDN) на първо ниво и обяви, че стартира на 16 ноември 2009 г. ускорена процедура за IDN в имената на националните домейни от първо ниво. За информация относно европейския интернет домейн „.eu“:    http   ://   ec   .   europa   .   eu   /   information   _   society   /   policy   /   doteu   / За информация относно управлението на интернет:    http     ://     ec     .     europa     .     eu     /     information     _     society     /     policy     /     internet     _     gov     /     index     _     en     .     htm     Уебсайт на Форума за управление на интернет :   http     ://     www     .     intgovforum     .     org      SPEECH/09/531
