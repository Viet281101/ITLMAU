IP /09/ 1562   Брюксел, 22 октомври 2009 г.     Намаляване на бюрокрацията:  Комисията надхвърля обещанието си  Въз основа на предложение на Комисията от 2007 г. ЕС си постави амбициозната цел да намали административните разходи, наложени от законодателството на ЕС, с 25 % в срок до 2012 г.  Днес Комисията публикува преглед на напредъка към настоящия момент, както и планове за намаляването на административните разходи по отрасли за 13 приоритетни области.  Като цяло, предложените и подготвяните от Комисията мерки ще предоставят възможност на бизнеса да спести близо 40,4 млрд. EUR от 123,8 млрд. EUR от бюрократични процедури, произтичащи от 72 правни текста на ЕС, както и от мерките за транспонирането и прилагането им в държавите-членки.  Мерките, които са предприети от Комисията или са били предложени от нея и вече са приети, могат да намалят разходите с 7,6 млрд. EUR.  А тези, които са предложени от Комисията и предстоят да бъдат приети от Европейския парламент и Съвета, ще добавят още 30,7 млрд. EUR към тази сума.  Резултатът от подготвителната работа за още по-голямо намаление би могъл да бъде представянето на нови мерки, които ще доведат до намаляване на разходите с още минимум 2,1 млрд. EUR.  В момента отговорността за реализацията на тези мерки е в ръцете на законодателите.  Председателят на Европейската комисия Жозе Мануел Барозу заяви:  „Комисията е твърдо решена да постигне целите си и да намали бюрокрацията за бизнеса. Вече е изчислено, че ще бъдат спестени 7,6 млрд. EUR годишно.  Ако държавите-членки и Европейският парламент подкрепят нашите предложения, сумата ще възлезне на 40 млрд. EUR.  Но усъвършенстването на регулирането е процес, при който винаги ще има поле за действие.  Не става въпрос единствено за промяна на лоши правила, а за усъвършенстване и на добрите правила чрез използване на нови технологии и нововъведения.  По-активната хармонизация на европейското и националните законодателства, без да се правят компромиси със защитата на публичните интереси, ще бъде ключ към следващата цел на Комисията, насочена към подпомагане на устойчивото икономическо възстановяване.  Заместник-председателят на Европейската комисия и комисар по въпросите на предприятията и промишлеността Гюнтер Ферхойген заяви:  Настоящите действия са резултат на политическа ангажираност и много усилия за намаляване на излишната бюрокрация.  Комисията направи всичко по силите си, за да намали административните разходи с 25 % до 2012 г.  Приканвам Европейския парламент и държавите-членки да приемат и останалите ни предложения, за да може те да постигнат пълната си ефективност по отношение на европейската икономика възможно най-бързо.  Това не би струвало нищо, а би означавало близо 30,7 млрд. EUR повече за нашите предприятия и особено за малкия и среден бизнес.“  Програмата на ЕС за намалява не на административната тежест ще постигне намаление от общо 40,4 млрд. EUR (33 % от изчислените разходи).  Тя ще започне да действа, ако всички предложения на Комисията бъдат приети от Съвета и Парламента.  Това важи в изключителна степен по отношение на две основни предложения, направени в началото на тази година – в областта на данъчното право, имащо за цел да улесни електронното фактуриране на ДДС (18 млрд. EUR), и в областта на дружественото право, целящо да освободи микропредприятията от счетоводни задължения (7 млрд. EUR).  Основната оценка приключи и потвърди избора на Комисията да се фокусира върху избраните приоритетни области.  Оценката също така потвърди и уязвимостта на малките и средните предприятия от административната тежест.  Участието на заинтересованите страни и на групата на високо равнище, председателствана от E. Stoiber, изигра важна роля при оценяване на изпълнимостта на целите и дефиниране на допълнителни мерки за намаляване на разходите, които могат да бъдат включени в нови инициативи в тази насока по време на следващата Комисия.  Държавите-членки също си поставиха амбициозни цели в национален план, както бе договорено през 2007 г.  Комисията ще продължи да следи дали изискванията на новите политики са сведени до минимум посредством системата за оценка на въздействието.  „Програмата за действие за намаляване на административната тежест в ЕС“ е съществен елемент от цялостния план на Комисията за по-добро регулиране.  Нейната цел е насърчаване на конкурентоспособността, развитието и заетостта.  Намаляването на регулаторните разходи, наложени на предприятията, е също така в съответствие със Small Business Act и залегналия в него принцип „Мисли първо за малките!“, и е една от ключовите области за действие в Европейския план за икономическо възстановяване.   Новината от днес е потвърждение, че намаляването на административната тежест е едно непрекъснато действие с цел да се постигне реален резултат във всеки един сектор.  Контекст:  Примери могат да се намерят на   MEMO/09/     474      За повече информация   :
