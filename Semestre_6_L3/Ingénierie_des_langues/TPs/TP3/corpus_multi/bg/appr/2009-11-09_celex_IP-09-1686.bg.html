IP /09/ 1686   Брюксел, 9 ноември 2009 г.  16  % от европейците заявяват, че са били обект на дискриминация според ново проучване на общественото мнение   Европейската комисия публикува днес резултатите от ново проучване на общественото мнение, според което приблизително всеки шести в Европа твърди, че е бил обект на дискриминация през изминалата година.  Същевременно 64 % от европейците са загрижени, че рецесията ще доведе до по-голяма възрастова дискриминация на трудовия пазар.  Последните резултати от проучването на Евробарометър предшестват тазгодишната европейска среща на върха по въпросите на равенството, която ще се проведе на 16 и 17 ноември в Стокхолм.  „Дискриминацията продължава да бъде проблем навсякъде в Европа, а усещането на хората за нея до голяма степен остава непроменено в сравнение с миналата година“, каза европейският комисар по въпросите на равните възможности Владимир Шпидла.  „Конкретен повод за безпокойство е усещането за увеличаване на възрастовата дискриминация в резултат на рецесията.  Резултатите показват, че въпреки постигнатия напредък все още ни предстои много работа, за да се повиши осведомеността на хората относно тяхното право на равно третиране, особено на национално равнище, и да се гарантира, че равенството няма да остане само празна дума, а ще се превърне в реалност“, добави той.   Като цяло в сравнение със същото проучване, проведено през миналата година, броят на потърпевшите от дискриминация сред респондентите не се е променил, а възрастта е най-често срещаната причина за дискриминация (при 6 % от респондентите.)  През 2009 г., също както и през 2008 г., общо 16 % от европейците съобщават, че са станали жертва на дискриминация (на основание раса, вероизповедание, увреждане или сексуална ориентация).  Налице е обаче значително нарастване на усещането за дискриминация въз основа на възрастта и заради увреждания.  58 % от европейците смятат, че възрастовата дискриминация е широко разпространена в тяхната страна — за сравнение през 2008 г. те са били 42 %, а 53 % споменават дискриминацията заради увреждания (45 % през 2008 г.).  Съществува също така пряка връзка с настоящата икономическа ситуация, като 64 % от запитаните очакват кризата да доведе до увеличаване на възрастовата дискриминация на трудовия пазар.  Това може да е последица от нарастващата безработица сред младите хора в много страни от ЕС вследствие на кризата, а също така би могло да е признак за нарастващата осведоменост за тези форми на дискриминация.  Като цяло всеки трети европеец е наясно с това какви са правата му, в случай че стане жертва на дискриминация или тормоз.  Тази цифра обаче прикрива значителните различия, съществуващи на национално равнище.  В сравнение с предишното проучване през 2008 г. осведомеността се е повишила в Обединеното кралство (+8 пункта), Франция (+7), Ирландия и Швеция (по +6 пункта за всяка от тях), но е намаляла в Полша (-12) и Португалия (-11).   Повишаването на обществената осведоменост е дългосрочен процес, който изисква съвместни усилия на европейско и национално равнище, включващи такива важни участници в процеса като националните органи по въпросите на равенството.  Европейската комисия насочва усилията си в тази област чрез общоевропейската информационна кампания „За многообразие. Срещу дискриминацията“, като финансира национални проекти за повишаване на осведомеността по програмата „ПРОГРЕС“, а преди това — в рамките на обявената за Европейска година на равните възможности 2007 г.  Що се отнася до подаването на сигнали за дискриминация, повечето от европейците биха се обърнали първо към полицията (55 %), докато 35 % биха се свързали с компетентния орган по въпросите на равенството, а 27 % — с профсъюз. Степента на доверие в различните организации, занимаващи се с въпросите на дискриминацията, варира значително в различните страни.   Окуражителното в случая е, че данните от проучването дават известна представа за социалните механизми, чрез които дискриминацията може да бъде преодоляна. Докладът показва, че социалната среда, образованието и усилията за повишаване на осведомеността допринасят за по-добро приемане на многообразието. Усилията и политиките, които се стремят да работят в тази посока, без съмнение ще допринесат още повече за борбата с дискриминацията и за насърчаване на многообразието.  Контекст  На 16 и 17 ноември 2009 г. шведското председателство на ЕС и Европейската комисия организират в Стокхолм 3-тата среща на върха на ЕС по въпросите на равенството. Целта на това ежегодно събитие е да изведе на преден план в дневния ред на ЕС и националните правителства проблемите, свързани с дискриминацията и многообразието, а също и да се обменят знания и опит, за да се разработят по-ефективни начини за противодействие на всички форми на дискриминация.  Това е третото от поредицата специални проучвания на Евробарометър относно дискриминацията в Европа, чиято цел е проследяването на промените в усещанията и мненията през последните години. Последното проучване беше направено между 29 май и 15 юни 2009 г. върху извадка от 26 756 лица, интервюирани в 30 европейски страни (27-те държави-членки на ЕС и трите страни кандидатки за членство). Този път бяха добавени нови въпроси, свързани с ефекта от рецесията върху усещаната степен на дискриминация. Освен това за първи път в проучването бяха включени и трите страни кандидатки за членство: Хърватия, бившата югославска република Македония (БЮРМ) и Турция. Предходните проучвания бяха проведени през 2006 и 2008 г.   Допълнителна информация    MEMO/09/495     Специално проучване на Евробарометър относно дискриминацията – резюме, доклад и национални информационни фишове    http     ://     ec     .     europa     .     eu     /     public     _     opinion     /     archives     /     eb     _     special     _     en     .     htm     3 -та среща на върха по въпросите на равенството – Сътрудничество за равенство     http     ://     ec     .     europa     .     eu     /     social     /     main     .     jsp     ?     catId     =88&amp;     langId     =     bg     &amp;     eventsId     =220&amp;     furtherEvents     =     yes    Борба с дискриминацията    http     ://     ec     .     europa     .     eu     /     social     /     main     .     jsp     ?     catId     =423&amp;     langId     =     bg       www     .     stop     -     discrimination     .     info     Абонирайте се за безплатния електронен бюлетин на Европейската комисия относно трудовата заетост, социалните въпроси и равните възможности на адрес   http://ec.europa.eu/social/e-newsletter
