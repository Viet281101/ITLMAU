IP/09/1059  Брюксел, 30 юни 2009 г.  Завръщането на кривата краставица: „деформирани“ плодове и зеленчуци отново в продажба от 1 юли  Правилата на Европейския съюз относно размера и формата на много плодове и зеленчуци ще престанат да действат от утре, когато се отменят специфични търговски стандарти за 26 вида плодове и зеленчуци. Инициативата на Комисията за премахване на тези стандарти е основен елемент на нейните постоянни усилия за рационализиране и опростяване на правилата в ЕС и за намаляване на бюрокрацията. Търговските стандарти ще се запазят за 10 вида плодове и зеленчуци, включително ябълки, ягоди и домати. Но дори за тези 10 вида държавите-членки за пръв път ще могат да позволяват в магазини да се продават продукти, които не отговорят на стандартите, стига да са етикетирани за тяхното различаване от тези от „екстра“, „първо качество“ и „второ качество“. С други думи, новите правила ще позволят на националните власти да разрешават продажбата на плодове и зеленчуци независимо от техния размер и форма.  Мариан Фишер Боул, комисар по земеделието и развитието на селските райони, заяви: „ 1 юли отбелязва завръщането на нашите рафтове на кривата краставица и безформения морков.  По-сериозно погледнато, това е конкретен пример за нашия стремеж за намаляване на ненужната бюрокрация.  Ние не се нуждаем от регулиране на неща от такъв характер на равнището на ЕС.  Много по-добре е да оставим това на пазарните оператори.  Промените означават също така, че потребителите ще бъдат в състояние да избират измежду възможно най-широк асортимент от продукти.  Безсмислено е напълно годни продукти да се изхвърлят, само защото са „неправилни“ по размер и форма.“   По време на преговорите през 2007 г. относно реформата на общата организация на пазара на плодове и зеленчуци, Комисията пое ангажимента да намали ненужната бюрокрация чрез премахване на редица търговски стандарти за плодове и зеленчуци.  Промяната утре означава, че тези стандарти ще бъдат отменени за 26 продукта:  кайсии, артишок, аспержи, патладжани, авокадо, фасул, брюкселско зеле, моркови, карфиол, череши, тиквички, краставици, култивирани гъби, чесън, лешници с черупки, главесто зеле, праз, пъпеши, лук, грах, сливи, дръжкова целина, спанак, орехи с черупки, дини и цикория-витлуф.  Специфични търговски стандарти ще останат да действат за 10 продукта, на които се падат 75 процента от стойността на търговията в ЕС:  ябълки, цитрусови плодове, киви, салати, праскови и нектарини, круши, ягоди, сладки пиперки, трапезно грозде и домати.  Държавите-членки могат обаче да освободят и тях от действието на стандартите, ако се продават в магазините със съответен етикет.  На практика това означава, че неотговаряща на стандарта ябълка може все пак да бъде предложена за продажба в магазин, стига да носи етикет „продукт, предназначен за преработка“ или с равнозначна формулировка.
