IP/09/1781  Брюксел, 20 ноември 2009 година   Опростяване на Общата селскостопанска политика (ОСП): Комисията ще пристъпи към нови проекти за опростяване  На днешния ден Генерална дирекция „Земеделие и развитие на селските райони“ публикува доклад, съдържащ отзивите за 39-те предложения за опростяване, които държавите-членки предадоха съвместно на Комисията през април. Работният документ осигурява информация за резултатите от процеса за оценяване и моментното състояние по отношение на постигнатия от март 2009 г. насам напредък. Докладът ще бъде обсъждан на срещата на Съвета по земеделие през декември.  „Земеделските производители в Европа не трябва да бъдат обременявани с ненужно усложнени правила и бюрократични спънки, особено в условията на настоящата икономическа ситуация,“ заяви Мариан Фишер Боел, комисар по земеделието и развитието на селските райони. „Този доклад свидетелства, че заставаме зад този подход. Това не са само фрази, ние подхождаме сериозно към опростяването.“  Повечето от 39-те предложения получиха положителна оценка. Комисията предвижда да ги възприеме и започне да ги прилага бързо. Всъщност известен брой предложения вече бяха разработени и са включени в преразгледаните правила за директни плащания, които ще се прилагат от 1 януари 2010 година.  Работният документ на Комисията представя също известен брой допълнителни идеи за опростяване като например по-прости програми за насърчаване на селскостопански продукти. Той се занимава с възможното премахване на разпоредбите за доброволната система за етикетиране на говеждо месо и поставя на дневен ред възможността за хармонизиране на крайните срокове за плащане на някои мерки за развитие на селските райони с тези на директните плащания.  След публикуването на първото си съобщение по въпроса през 2005 г. Комисията концентрираше работата си върху опростяването на ОСП. Дейностите ѝ се вписват напълно в цялостната стратегия за по-добро регулиране, която, освен всичко друго, си поставя за цел намаляване на административната тежест с 25 % до 2012 година.  Докладът може да бъде намерен на следния уебсайт:     http://ec.europa.eu/agriculture/simplification/index_en.htm
