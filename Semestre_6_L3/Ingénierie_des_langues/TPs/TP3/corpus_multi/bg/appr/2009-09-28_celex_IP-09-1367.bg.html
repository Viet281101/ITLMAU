IP/09/ 1367   Брюксел, 28 септември 2009 г.  Антитръст:  Комисията приема нов регламент за групово освобождаване на консорциуми в линейното корабоплаване  Европейската комисия прие нов регламент за групово освобождаване, с който се преразглежда настоящото освобождаване за консорциуми в линейното корабоплаване от забраната, посочена в Договора за ЕО относно ограничителните търговски практики (член 81). Настоящият Регламент № 823/2000 за групово освобождаване на консорциуми, чийто срок изтича през април 2010 г., позволява на предприятия да си сътрудничат с цел предоставяне на съвместна услуга за превоз на стоки (т. нар. „консорциуми“). Новият регламент разширява обхвата на настоящото освобождаване по отношение на такова сътрудничество за период от още пет години, до април 2015 г., в рамките на нов законодателен и икономически контекст. Основно измененията включват намаляване на прага на пазарния дял, над който предприятията не изпълняват условията за автоматично освобождаване по силата на регламента и разширяване на обхвата на освобождаването за всички транспортни услуги за стоки по линейни (редовни) линии.   Комисарят по конкуренцията Нели Крус каза: „От 1995 г. насам на превозвачите по редовни линии се предоставя условно освобождаване от правилата за конкуренция, когато извършват съвместни услуги. Поради промените на пазара това освобождаване следва да бъде преразгледано. След внимателно разглеждане Комисията реши да измени и удължи регламента за групово освобождаване на консорциуми за период от още пет години. Уверена съм, че с този регламент се постига правилният баланс между интересите на превозвачите по редовни линии и тези на ползвателите на транспортни услуги.“  Консорциумът представлява сътрудничество между предприятия за предоставяне на съвместна услуга за морски транспорт на стоки. Подобни споразумения обикновено позволяват на предприятията да рационализират дейностите си и да постигнат икономии от мащаба. Ако консорциумите са в условия на достатъчна конкуренция, ползвателите на транспортни услуги, предоставени от консорциумите (като транспортните посредници) обикновено се възползват от подобренията в производителността и качеството на услугата.  Регламентът за групово освобождаване на консорциуми, който за първи път бе приет през 1995 г. и след това бе подновен през 2000 г. и 2005 г. (вж.   IP/05/477   ), освобождава консорциумите в линейното корабоплаване, които отговарят на условията, посочени в регламента.  Съгласно новия и настоящия регламент на Комисията за групово освобождаване всички споразумения за консорциуми (освен тези за определяне на цените), чиято цел е съвместно предоставяне на услуги за линейно корабоплаване, се освобождават от забраната, посочена в Договора за ЕО относно ограничителните търговски практики (член 81), при условие че те отговарят напълно на условията и задълженията, посочени в регламента.  Новият регламент съдържа измененията, които стават необходими с отмяната на регламента за групово освобождаване на консорциумите, опериращи в рамките на конференцията от 2006 г. ( вж.   IP/06/1249   ). Той има за цел също така да вземе предвид по-точно настоящите пазарни практики и да приведе груповото освобождаване на консорциуми в съответствие с други регламенти за групово освобождаване за хоризонтално сътрудничество между предприятия. Обхватът на прилагане на новия регламент бе разширен, като в него бяха включени всички услуги за транспортиране на стоки по линейни (редовни) линии, без значение дали стоките са в контейнери или не. Списъкът на дейностите, които са предмет на освобождаване, бе преразгледан с цел да се вземат предвид в по-голяма степен настоящите практики на пазара. Прагът на пазарен дял бе намален от 35 % на 30 % и методът на изчисляване бе изяснен. Накрая бяха удължени срокът на клаузите за напускане и сроковете за блокиране в случай че някой от членовете желае да се оттегли от консорциума, с цел да бъдат взети предвид в по-голяма степен пазарните практики, но да бъде защитена гъвкавостта на превозвачите.  Анализът на пазара, проведено от Комисията, показа, че съществува тенденция за връзки между консорциумите и/или техните членове. Новият регламент пояснява, че Комисията може да отнеме правото на групово освобождаване, когато такива връзки имат отрицателно въздействие върху конкуренцията. Ако консорциумът не изпълнява условията съгласно регламента, например поради това че пазарните дялове на неговите членове надвишават прага, това не означава, че сътрудничеството е автоматично неправомерно, а че участниците трябва да преценят неговото съответствие с правилата на конкуренцията на индивидуална основа.  Преразглеждането на регламента за групово освобождаване на консорциуми започна през 2007 г. със задълбочен анализ на пазара. Комисията се допита до заинтересованите трети страни относно предварителен проект за регламент през есента на 2008 г. (вж.   IP/08/1566   ).  Новият регламент ще влезе в сила след изтичането на срока на настоящия регламент за групово освобождаване на 25 април 2010 г., което ще предостави достатъчно време на индустрията за линейно корабоплаване да адаптира съществуващите договорености към преразгледаните правила.  Вж. също   MEMO/09/420   .
