IP/09/1685   V Bruseli 9. novembra 2009  EÚ si pripomína pád Berlínskeho múru, zopakuje sa dominový efekt udalostí  Dnes sa predsedovia Európskej komisie a Európskeho parlamentu, hlavy štátov a vlád, ako aj státisíce občanov stretnú, aby spoločne oslávili 20. výročie pádu Berlínskeho múru, jedinečnej udalosti novodobej histórie, ktorá je rozhodujúcim m edzníkom európskej integrácie.   Predseda Európskej komisie Barroso, ktorý sa dnes večer zúčastní na oficiálnej „Oslave slobody“ pred Brandenburskou bránou v Berlí ne, uviedol:  „Pád Berlínskeho múru neznamenal iba koniec totality v strednej a východnej Európe, ale bol takisto impozantným symbolom znovuzjednotenia Nemecka a celej Európy.  Deviaty november 1989 bol okamihom, keď sa všetko zdalo možné, a vyznačoval sa šťastím, túžbou po slobode a myšlienkou pokojnej revolúcie.  Išlo o skutočne historický deň, ktorý mi v mnohých smeroch pripomínal portugalskú revolúciu z roku 1974, ktorú som zažil ako osemnásťročný študent.“ „Rok 1989 zmenil Európu a pád Berlínskeho múru bol jedným z najvýraznejších symbolických obrazov našej doby“, uviedla Margot Wallströmová, podpredsedníčka Európskej komisie zodpovedná za medziinštitucionálne vzťahy a komunikačnú stratégiu.  Európska komisia usporadúvala počas celého roka pod heslom „Zjednotená a slobodná Európa“ množstvo akcií a podujatí na vnútroštátnej úrovni a na úrovni EÚ, ktoré pripomínali pád železnej opony.  Dnes večer sa očakáva, že sa v Berlíne zídu státisíce ľudí, aby sa zúčastnili osláv pádu Berlínskeho múru.  Jedným z nich bude aj predseda Európskej komisie José Manuel Barroso, ktorý prednesie krátky prejav.  Ústredným bodom „Oslavy slobody“ bude umelecký projekt, ktorý napodobní dominový efekt udalostí z roku 1989.  Usporiada ho mesto Berlín za účasti Generálneho riaditeľstva Európskej komisie pre komunikáciu a Zastúpenia Európskej komisie v Berlíne. Tisíc gigantických kúskov domina rozostavaných v dĺžke 1,2 km na mieste, kde zvykol stáť Berlínsky múr od hraničného prechodu Checkpoint Charlie až po budovu Ríšskeho snemu Reichstag sa nechá spadnúť tak, ako kedysi padol Berlínsky múr. Symbolické kúsky domina boli pomaľované na rôznych miestach sveta, najmä školákmi, ale aj viacerými verejnými činiteľmi vrátane predsedu Európskej komisie Barrosa a predsedu Európskeho parlamentu Jerzyho Buzeka, ktorí osobne prispejú k pádu domina v Berlíne. Ďalšie informácie:    www.europa1989-2009.eu      http://www.mauerfall09.de/en/home.html
