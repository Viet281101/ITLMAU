IP/09/1489 V Bruseli 8. októbra 2009 28 európskych spoločností sa zaviazalo, že do technologického priemyslu zapojí viac žien  Európska komisia dnes uvítala záväzok európskych technologických spoločností, že do odvetvia informačných a komunikačných technológií (IKT) prilákajú viac žien. Len šesť mesiacov po tom, ako Európska komisia vydala kódex osvedčených postupov pre zamestnávanie žien v sektore informatiky (   IP/09/344   ), sa počet signatárov, ktorí sa zaviazali podporovať mladé ženy v štúdiu a kariére v odvetviach telekomunikácií, technológií a internetu, zvýšil z pôvodných piatich na súčasných 28 – čo predstavuje vyše päťnásobný nárast. Komisia dnes zároveň spustila Európsky adresár pre ženy v oblasti IKT – čo je nový internetový nástroj, ktorý na jednom mieste sústredí všetky informácie o aktivitách a pracovných miestach v EÚ týkajúcich sa žien a IKT.   „Vyjadrujem úprimné nadšenie, že v odvetví IKT narastá podpora tejto veci. Obzvlášť gratulujem 28 signatárom kódexu správania.  Je to odzrkadlením toho, že sektor IKT si stále viac uvedomuje, že z hospodárskeho rastu a inovácií môže profitovať a k nim prispievať iba vtedy, ak vyrieši nedostatok kvalifikovaného personálu, ktorý má do roku 2010 podľa očakávaní dosiahnuť 300 000 osôb,“ uviedla Viviane Redingová, európska komisárka pre informačnú spoločnosť a médiá. „Napriek tomu, že ženy získavajú 45 % všetkých európskych doktorátov [PhD], spomedzi PhD v strojárstve, výrobe a výstavbe ich získavajú iba štvrtinu. V 116 najväčších telekomunikačných spoločnostiach v Európe je len 7 % členov predstavenstva ženského pohlavia. Aby sa tento podiel do roku 2015 zdvojnásobil a aby sa zaistilo plné využitie potenciálu žien v tomto sektore, je treba vynaložiť väčšie úsilie. Preto vyzývam celé odvetvie IKT, aby urýchlene podpísalo a vykonávalo tento kódex.“ Kódex osvedčených postupov pre ženy v IKT bol vydaný v marci 2009 s cieľom podporiť mladé ženy v tom, aby sústredili svoje štúdiá a kariéry na sektor IKT. Zameriava sa na vzdelávanie a zamestnanosť prostredníctvom dievčenských dní, programov mentoringu, pružnej pracovnej doby a iných inovačných aktivít, ktoré pomáhajú zvyšovať informovanosť žien o technologickom odvetví a lákajú ich na prácu v ňom. Kódex od jeho vydania v marci 2009 podpísalo 28 organizácií vrátane veľkých korporácií, malých a stredne veľkých podnikov (MSP), konzultačných spoločností, akademických inštitúcií, mimovládnych organizácií a telekomunikačných regulačných orgánov.  Napriek tomu, že počet žien študujúcich prírodné vedy, technologické disciplíny a IKT na vysokoškolskej úrovni narastá, počet mužov je stále neporovnateľne vyšší. V roku 2006 predstavovali ženy 41 % všetkých absolventov doktorandského štúdia v oblasti prírodných vied, matematiky a výpočtovej techniky. V tom istom roku bolo ženského pohlavia 25 % doktorandov v oblasti strojárstva, výroby a výstavby. Vo výpočtových vedných disciplínach však v roku 2006 mužskí absolventi predstavovali vyše tri štvrtiny všetkých absolventov.   Aj keď európske ženy sú v práci s počítačom a internetom čoraz zdatnejšie, nevyrovnaná situácia pretrváva. Percento žien – absolventiek prírodovedeckých a technologických disciplín je v jednotlivých krajinách rozličné – 44 % v Estónsku a 20 % v Holandsku. 81 % Holanďaniek vo veku 16 – 24 rokov používa počítač každý deň, avšak v Bulharsku je to v tejto vekovej kategórii iba 38 % žien – porovnateľné percentuálne podiely u mužov v týchto krajinách predstavujú 89 %, resp. 38 %. V EÚ celkovo používa každodenne internet 38 % mužov a iba 28 % žien. Rozdiel v tomto ukazovateli medzi pohlaviami je však menej ako 7-percentný v Írsku, Grécku, Francúzsku, Portugalsku a Fínsku, ako aj v 12 krajinách, ktoré vstúpili do EÚ od roku 2004.  Spoločnosti a organizácie, ktoré podpísali kódex správania, sa jeho podpisom zaväzujú, že budú zvyšovať počet žien vo vyššom vzdelávaní v oblastiach vied, technológií a strojárstva a že budú zamestnávať a udržiavať ženské talenty v európskych telekomunikačných spoločnostiach a internetovom sektore. Schémy mentoringu, dni otvorených dverí a počítačové letné stáže patria medzi ďalšie spôsoby, pomocou ktorých sa spoločnosti snažia prilákať (mladé) ženy do tohto odvetvia.  V Bruseli dnes zároveň predstavili nový nástroj – online adresár pre ženy v odvetví IKT (   www.ictwomendirectory.eu   ). Bude sa týkať troch odlišných oblastí: technológií, budovania spoločnosti a podnikania. V tomto adresári sú na jednom mieste zhromaždené všetky aktivity, ponuky pracovných miest, právne predpisy a štatistické údaje pre ženy v sektore IKT, čím sa im má poskytnúť prehľad o tom, čo sa v odvetví deje v celej Európe, ako aj založiť rámec spolupráce a vytvoriť siete medzi jednotlivými aktérmi. Na zapojenie sa do tohto adresára bolo vyzvaných 1 000 zainteresovaných strán. Kontext  Kódex osvedčených postupov pre ženy v IKT má za cieľ prilákať dievčatá na školách alebo univerzitách do sektora technológií, ako aj udržať v tomto sektore a podporovať tie ženy, ktoré už v ňom pracujú. Mená 28 signatárov boli oznámené na workshope nazvanom „   Viac žien, lepšie pracovné miesta a podpora rastu   “ ( „More women, better jobs and boosting growth“ ), ktorý sa konal 8. októbra v Bruseli.   Spoločnosťami, ktoré doteraz podpísali kódex, sú:   Alcatel-Lucent   (Francúzsko),   APSCO   (Spojené kráľovstvo),   CISCO   ,   European Center for Women and Technology   ,   e-SKILLS   (Spojené kráľovstvo),   Equalitec   (Spojené kráľovstvo),   Google   ,   HP   ,   IMEC   (Belgicko),   Infineon   ,   IT Synergy   (UK),   Libanonský telekomunikačný orgán   (Libanon),   Microsoft   ,   Motorola   ,   Orange France-Telecom   (Francúzsko),   Panasonic   ,   Papirbredden Innovasjon   (Nórsko),   Portia   (Spojené kráľovstvo),   Promis@Service   (Luxembursko),   P31 Consulting   (Spojené kráľovstvo),   Research Council of Norway   ,   SAP   ,   Sharpe Thinking (Spojené kráľovstvo),   Simula   (Nórsko),   Sony Europe   ,   Steinbeis-Europa-Zentrum   (Nemecko),   University of Liverpool   (Spojené kráľovstvo) a   Women in Technology   (Spojené kráľovstvo). Signatári kódexu osvedčených postupov pre ženy v IKT:    http://ec.europa.eu/information_society/activities/itgirls/signatories/index_en.htm    Webové stránky Európskej komisie o ženách a IKT:    www.ec.europa.eu/itgirls          Adresár pre ženy v IKT:     http://www.ictwomendirectory.eu     Video o ženách v IKT: “ICT is wicked”    http://www.youtube.com/watch?v=Mmhe36xwS-Y
