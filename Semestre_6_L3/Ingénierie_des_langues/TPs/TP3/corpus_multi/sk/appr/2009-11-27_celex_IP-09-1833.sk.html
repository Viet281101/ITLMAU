IP/09/1833   Brusel, 2 7. novembra 2009   Iniciatíva pre inovačné lieky (IMI):  Komisia a farmaceutický priemysel zverejnili druhú výzvu na predloženie návrhov v oblasti výskumu účinnejších metód vývoja liekov  Dnes bola zverejnená druhá výzva na predloženie návrhov v rámci iniciatívy pre inovačné lieky (IMI). Verejno-súkromné partnerstvo medzi Európskou komisiou (EK) a Európskou federáciou farmaceutického priemyslu a farmaceutických združení (EFPIA) vyzýva výskumné konzorciá, aby predložili svoje návrhy k deviatim vedeckým témam. Cieľom výzvy je urýchliť objavovanie a vývoj nových liekov na rakovinu a zápalové a infekčné ochorenia. Okrem toho sa v rámci IMI budú financovať projekty určené na zlepšenie výmeny údajov medzi priemyslom a vedeckou obcou, čo predstavuje dôležitý aspekt spravovania poznatkov. Očakáva sa, že výška nepeňažných príspevkov členských spoločností EFPIA k tejto druhej výzve sa bude pohybovať na rovnakej úrovni ako finančný príspevok Komisie (76,8 milióna EUR).   Dr. Michel Goldman, výkonný riaditeľ IMI, uviedol:  „Vďaka tejto druhej výzve na predloženie návrhov sa zvýši potenciál IMI z hľadiska poskytovania podpory na potrebný typ inovácií a odbúrajú sa prekážky, ktoré sa v súčasnosti vyskytujú pri vývoji liekov.“  Janez Potočnik, európsky kom isár pre vedu a výskum, dodal:  „V roku 2004 sme prišli s nápadom, vďaka ktorému by sa z Európy mohlo stať centrom výskumu v biomedicíne a zároveň by sa dali odstrániť prekážky v oblasti výskumu liekov.  To je podstatou IMI .  Je stredobodom tzv. znalostného trojuholníka, keďže prispieva k budovaniu lepšej spolupráce medzi verejným a súkromným sektorom a pomáha nám konkurencieschopným a udržateľným spôsobom pri riešení najväčších problémov.  Okrem toho slúži ako dôkaz toho, že toto nové partnerstvo medzi Komisiou a priemyslom prináša výsledky.“  Arthur J. Higgins, predseda a generálny riaditeľ firmy Bayer HealthCare a predseda EFPIA, uviedol:  „Prostredníctvom IMI dáva Európa jasne najavo, že chce zaujať popredné miesto v oblasti biofarmaceutickej inovácie.  Tejto iniciatíve sa podarilo dosiahnuť, že farmaceutické spoločnosti, ktoré si za bežných okolností konkurujú, spojili svoje sily s akademickou obcou pri doposiaľ ojedinelom pokuse o urýchlenie procesu objavovania liekov. “   Od 16. Novembra 2009 má IMI autonómny charakter a  je z finančného aj prevádzkového hľadiska nezávislá od svojich dvoch zakladateľských členov, t. j. Európskej komisie a EFPIA.  Nový tím na čele s novým výkonným riaditeľom Michelom Goldmanom bude viesť výkonný úrad IMI so sídlom v Bruseli a bude zodpovedný za udeľovanie grantov v rámci druhej výzvy na predloženie ponúk.   Tri z deviatich tém výzvy sa týkajú zlepšovania spravovania poznatkov, ktoré je z hľadiska budúceho pokroku pri vývoji účinných liekov rozhodujúce.  Ich cieľom je predovšetkým zlepšiť normy pre údaje pre priemyselné odvetvie, vedeckú obec a regulačné orgány, aby bolo možné lepšie vyhodnocovať účinnosť a bezpečnosť nových liekov.  Okrem toho by mali prispieť k zjednodušeniu výmeny informácií, čím by malo dôjsť k urýchleniu vývoja liekov.  Šesť ďalších tém je zameraných zvýšenie účinnosti liekov proti rakovine a zápalovým a infekčným ochoreniam.  Jedna z tém sa napríklad sústredí na pochopenie zloženia zhubných nádorov a ich reakcii na liečbu.  Ďalšia z nich má za cieľ urýchlenie vývoja lepšej, lacnejšej a rýchlejšej diagnostiky infekčných ochorení.  Témy výzvy, ktoré boli zverejnené ešte v septembri, aby si konzorciá mohli lepšie pripraviť svoje žiadosti, vyvolali veľký záujem.  Dňa 17. novembra 2009 sa v priestoroch výstaviska Brusel Expo zišlo vyše 420 zástupcov vedeckých tímov, MSP a iných organizácií na informačnom dni IMI ( Open Information Day ), kde dostali o výzve informácie z prvej ruky.  Ďalšie kroky Termínom na podávanie prihlášok v rámci novej výzvy na predloženie návrhov je 8. február 2010. Výsledky sa zverejnia v lete 2010. Kontext  Iniciatíva pre inovačné lieky (IMI), ktorá vznikla v roku 2007, je verejno-súkromným partnerstvom medzi Európskou komisiou a európskym farmaceutickým priemyslom, ktorý zastupuje EFPIA. Cieľom IMI je dosiahnuť, aby sa Európa ocitla na čele biofarmaceutickej inovácie a prispieť k účinnejšiemu charakteru objavovania a vývoja lepších liekov. Celkový rozpočet IMI na obdobie rokov 2008 až 2017 predstavuje 2 miliardy EUR (1 miliarda od Európskeho spoločenstva a 1 miliarda od priemyselného odvetvia).  Prvá výzva IMI na predloženie návrhov bola uverejnená v apríli 2008.  Zo 134 predložených návrhov bolo vybraných 15, ktoré získali finančnú podporu vo výške 246 miliónov EUR.   Viac informácii o IMI a druhej výzve:    www.imi.europa.eu     Pozri aj   IP/09/1310   ,   IP/09/802   and  IP/08/662 Zoznam tém druhej výzvy IMI na predloženie návrhov:  1. Zobrazovacie biomarkery na vývoj protirakovinových liekov.  2. Nové nástroje na validáciu cieľa na zvýšenie účinnosti liekov.  3. Molekulárne biomarkery:  urýchlenie vývoja liečby rakoviny a zdokonalenie starostlivosti o pacientov.  4. Identifikácia a vývoj rýchlych testov na bakteriálnu diagnózu vykonateľných na mieste liečby (POCT), a to s cieľom uľahčiť vykonávanie klinických skúšok a klinickej praxe.  5. Pochopenie aberačných mechanizmov adaptívnej imunity.  6. Translačný výskum chronických chorôb spôsobených poruchou imunity:  súvislosti medzi živočíšnymi modelmi a ľuďmi.  7. Modelovanie liekov/chorôb:  knižnica a rámec.  8. Otvorený farmakologický priestor.  9. Elektronické zdravotné záznamy (EHR).
