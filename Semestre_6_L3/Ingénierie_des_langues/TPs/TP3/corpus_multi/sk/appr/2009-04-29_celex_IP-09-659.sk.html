IP/09/659
V Bruseli 29. apríla 2009Štátna
pomoc: Komisia prijíma balík zjednodušení na urýchlenie
rozhodnutí týkajúcich sa štátnej
pomociEurópska komisia prijala balík
zjednodušení týkajúcich sa štátnej pomoci
v podobe kódexu najlepšej praxe a oznámenia o
zjednodušenom postupe. Cieľom obidvoch nástrojov je
zlepšenie efektívnosti, transparentnosti
a predvídateľnosti postupov týkajúcich sa
štátnej pomoci v každej etape posudzovania; podporujú tak
dobrovoľnú spoluprácu medzi Komisiou a členskými
štátmi. Konkrétne sa v obidvoch materiáloch navrhuje, aby
členské štáty zintenzívnili svoje kontakty pred
notifikáciou opatrení štátnej pomoci, aby bolo
možné prípadné ťažkosti odstrániť vo
včasnej fáze postupu. Obsahujú aj súbor
vylepšených plánovacích nástrojov na riešenie
zložitých, ale aj jednoznačných prípadov.  Prijatie
balíka zjednodušení predstavuje dôležitý krok v
rámci reformného programu oznámeného Komisiou
v Akčnom pláne štátnej pomoci z roku 2005 (pozri
dokument IP/05/680).
Komisárka pre hospodársku súťaž Neelie Kroesová
uviedla: „Balík zjednodušení pre štátnu pomoc
poskytne výhodu podnikateľskému sektoru tým, že
umožní rýchlejšie prijímanie rozhodnutí
o štátnej pomoci, najmä včasnejšou a lepšou
spoluprácou medzi členskými štátmi a Komisiou.
Prijatím kódexu najlepšej praxe a oznámenia
o zjednodušenom postupe Komisia splnila svoj sľub
zmodernizovať a zjednodušiť postupy týkajúce sa
štátnej pomoci tak, ako sa to uvádza v Akčnom pláne
štátnej pomoci.“ 
Balík zjednodušení má za cieľ uľahčiť
a tým aj urýchliť vykonávanie rôznych postupov
týkajúcich sa štátnej pomoci: jednoznačné
opatrenia notifikované Komisii, zložité prípady
prinášajúce novú problematiku a sťažnosti. Je to v
súlade s cieľom oznámeným v Akčnom pláne
štátnej pomoci z roku 2005 (IP/05/680),
v ktorom sa požadovali efektívnejšie, jednoduchšie
a predvídateľnejšie postupy v oblasti štátnej
pomoci. Balík bol predmetom rozsiahlej diskusie s členskými
štátmi a vonkajšími zainteresovanými stranami
(pozri dokument IP/08/1950)
a vyvolal širokú pozitívnu odozvu.
V kódexe najlepšej praxe sa podrobne uvádza, ako sa majú
v praxi vykonávať postupy týkajúce sa štátnej
pomoci, najmä pokiaľ ide o ich trvanie, transparentnosť
a predvídateľnosť. Kódex zahŕňa aj
určitý počet dobrovoľných úprav medzi Komisiou
a členskými štátmi s cieľom zjednotiť postupy
a zvýšiť ich predvídateľnosť v každej etape
posudzovania štátnej pomoci. Bude sa uplatňovať na
všetky prípady, ktoré nie sú upravené
všeobecným nariadením o skupinových výnimkách
(pozri dokument IP/08/1110),
a ani sa na ne nevzťahuje oznámenie o zjednodušenom postupe.
Základom kódexu najlepšej praxe je spoločný
záväzok Komisie a členských štátov. Na jednej
strane Komisia v záujme zvýšenia kvality a úplnosti
notifikácií umožní prednotifikačné kontakty na
pravidelnejšom základe. Vzájomne odsúhlasené
plánovanie zabezpečí náležitý rámec pre
správny postup najmä pri nových, zložitých alebo
naliehavých prípadoch. Komisia sa bude takisto usilovať
predkladať žiadosti o informácie v súhrnnej podobe. Od
členských štátov sa na druhej strane požaduje, aby ich
odpovede na otázky Komisie vo veci daného prípadu boli
rýchlejšie a úplnejšie. Na tieto účely sa v
kódexe taktiež navrhuje dôslednejšie uplatňovanie
existujúcich procesných nástrojov s cieľom podnietiť
členské štáty, aby reagovali promptne a aby
príslušné postupy zbytočne neviazli. Cieľom kódexu
najlepšej praxe je takisto zlepšenie postupu pri vybavovaní
sťažností vrátane orientačných lehôt
a lepšej informovanosti sťažovateľov. 
Cieľom zjednodušeného postupu je zlepšenie vybavovania
jednoznačných prípadov zo strany Komisie, teda prípadov,
ktoré sú zjavne v súlade s existujúcimi horizontálnymi
nástrojmi alebo zaužívanou rozhodovacou praxou Komisie. Komisia
chce zabezpečiť, aby zjavne zlučiteľná pomoc bola
schválená do jedného mesiaca po poskytnutí úplnej
notifikácie členskými štátmi. Na tieto účely
poskytuje navrhované oznámenie aj názorný zoznam
opatrení pomoci vrátane pomoci pre MSP, pomoci na ochranu
životného prostredia, pomoci pre inovácie a pomoci na
záchranu a reštrukturalizáciu, ktoré sú
v zásade vhodné na zjednodušený postup. 
Tento nový postup by mal byť nielen rýchlejší, ale
aj transparentnejší: zainteresované strany získajú
novú príležitosť pripomienkovať plánované
opatrenie štátnej pomoci, keďže zhrnutie opatrení
notifikovaných členským štátom v rámci
zjednodušeného postupu sa uverejní v predstihu na webovej
lokalite Komisie.
Žiadna z týchto iniciatív sa nemá vzťahovať na
opatrenia notifikované členskými štátmi v
súvislosti so súčasnou finančnou a hospodárskou
krízou, pre ktoré boli určené osobitné
vnútorné postupy ad hoc, aby Komisia mohla riešiť
príslušné notifikované opatrenia
najrýchlejším možným spôsobom. 
Znenie kódexu a oznámenia je prístupné v angličtine,
francúzštine a nemčine na webovej lokalite Komisie:
http://ec.europa.eu/competition/state_aid/reform/reform.html
Čoskoro budú dostupné aj ďalšie jazykové
verzie.
Ďalšie informácie možno nájsť v dokumente MEMO/09/208.
