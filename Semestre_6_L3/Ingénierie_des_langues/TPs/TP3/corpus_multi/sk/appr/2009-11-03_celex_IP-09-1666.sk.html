IP/09/ 1666   V Bruseli 3. novembra 2009   Antitrustové opatrenie:  Komisia vedie konzultácie o návrhu usmernenia pre systém priameho inkasa v jednotnej oblasti platieb v eurách (Single Euro Payments Area – SEPA)   Európska komisia vyzvala zainteresované strany, aby predkladali pripomienky k pracovnému dokumentu Komisie, ktorého cieľom je poskytnúť ďalšie usmernenie účastníkom systému priameho inkasa v jednotnej oblasti platieb v eurách, aby kolektívne dohody o financovaní uplatňované v rámci tohto systému boli v súlade s pravidlami hospodárskej súťaže stanovenými v Zmluve o ES.  Systém priameho inkasa zavedený Európskym platobným výborom dňa 2. novembra 2009 umožňuje spotrebiteľom a podnikom po prvýkrát využívať paneurópsky systém pre cezhraničné priame inkasné transakcie.  Pracovný dokument dopĺňa údaje týkajúce sa pravidiel hospodárskej súťaže už stanovené v nariadení Európskeho parlamentu a Rady č. 924/2009 o cezhraničných platbách (pozri   IP/09/637   ) a v spoločnej tlačovej správe a vyhláseniach Komisie a Európskej centrálnej banky zo septembra 2008 a marca 2009 (pozri   IP/08/1290   a    IP/09/468   ).  Pripomienky je možné predkladať do 14. decembra 2009.  Verejné konzultácie odrážajú záväzok Komisie spočívajúci v pokračovaní v úzkom dialógu so všetkými príslušnými zainteresovanými stranami.  Po týchto konzultáciách Komisia môže, ak to bude vhodné, rozhodnúť o prijatí konečného usmernenia.  Komisárka pre hospodársku súťaž Neelie Kroes uviedla: „Dnes ponúkame všetkým zainteresovaným stranám väčšiu jasnosť, aby tak systém priameho inkasa v jednotnej oblasti platieb v eurách mal šancu uspieť.  SEPA by mala pre európskych spotrebiteľov a podniky predstavovať skutočný prínos. Je však dôležité, aby bol v súlade s pravidlami hospodárskej súťaže a aby tak bolo možné dosiahnuť úplné výhody bez nepriaznivého vplyvu na zákazníkov bánk. Komisia sa zaujíma o príspevky zainteresovaných strán, ktoré jej umožnia vykonať podrobnejšiu analýzu“. Pracovný dokument Komisie sa zameriava na všeobecné zásady týkajúce sa dohôd o mnohostrannom výmennom poplatku za transakciu a zásady týkajúce sa transakcií, ktoré nie je možné riadne uskutočniť (napr. z dôvodu nedostatočných finančných prostriedkov na účte dlžníka alebo z dôvodu nesprávneho čísla účtu – tzv. transakcie „R“), a dohôd o alternatívnej platbe. Príspevky zainteresovaných strán by mali umožniť podrobnejšie posúdenie v súvislosti s:    možnými kolektívnymi mechanizmami financovania vzhľadom na špecifickú situáciu na vnútroštátnych trhoch,    predpokladaným vplyvom plánovaného všeobecného rámca Komisie na existujúce systémy a   skúsenosťami s používaním systému priameho inkasa, pokiaľ ide o cenu či kvalitu, v porovnaní so súčasnými vnútroštátnymi systémami priameho inkasa.    Pracovný dokument Komisie poukazuje najmä na to, že v tomto štádiu je predbežné stanovisko Komisie aj naďalej také, že kolektívne stanovený mnohostranný výmenný poplatok za transakciu nie je zlučiteľný s článkom 81.   V zásade sa však v prípade kolektívnych dohôd o mnohostranných poplatkoch za transakcie „R“, ak budú navrhnuté vhodným spôsobom, môžu sledovať iné ciele, pokiaľ ide o ich efektivitu. V prípade, že by táto efektivita bola vhodne zdôvodnená, mohla by Komisii umožniť vytvoriť kolektívny systém pre transakcie R, ktorý by bol zlučiteľný s článkom 81. Súvislosti    SEPA   ( J ednotná o blasť p latieb v  e urách) je iniciatívou európskeho bankového sektoru podporovanou Komisiou a Európskou centrálnou bankou. Cieľom tejto iniciatívy je vytvoriť integrovanú oblasť platieb v eurách a zabezpečiť, aby cezhraničné platby boli rovnako jednoducho uskutočniteľné a efektívne ako vnútroštátne platby.  SEPA sa vzťahuje na prevody, platobné karty a na priame inkaso.  Vďaka novému systému priameho inkasa budú môcť zákazníci bánk a iných poskytovateľov platobných služieb po prvýkrát vykonávať cezhraničné priame inkaso na bankové účty alebo z bankových účtov v ktorejkoľvek z 32 európskych krajín zúčastňujúcich sa na SEPA (EÚ, Nórsko, Švajčiarsko, Island, Lichtenštajnsko a Monako) a platiť tak pravidelné faktúry napríklad za nájom, hypotéku, energie a telefón a predplatné časopisov.  Systém priameho inkasa je takisto možné použiť v prípade vnútroštátneho priameho inkasa a postupne prejdú pravdepodobne všetky transakcie priameho inkasa v eurách na nový systém priameho inkasa.  Keďže SEPA zahŕňa dohody medzi (potenciálne) súťažiacimi stranami, kolektívne dohody o financovaní systému priameho inkasa musia byť v súlade s pravidlami hospodárskej súťaže stanovenými v Zmluve o ES.    Nariadenie č. 924/2009   o cezhraničných platbách v Spoločenstve poskytlo prechodné obdobie pre kolektívny medzibankový mechanizmus výberu poplatku za transakciu do 31. októbra 2012 (pozri   IP/09/637   ). Právna istota a jasnosť, ktoré poskytuje nariadenie č. 949/2009 pre prechodné obdobie, by mali uľahčiť spustenie nového systému priameho inkasa a prechod bánk na tento systém. Pokiaľ ide o dlhodobé dohody o financovaní, zo spoločného vyhlásenia Komisie a Európskej centrálnej banky z 24. marca 2009 jasne vyplýva, že „všeobecný mnohostranný výmenný poplatok za transakciu v prípade priamych inkasných transakcií sa nezdá byť z hľadiska efektívnosti pri vnútroštátnych ani pri cezhraničných transakciách odôvodnený a preto sa zdá, že nie je v súlade s antitrustovými pravidlami EÚ“ (pozri   IP/09/468   ). Úplné znenie pracovného dokumentu Komisie je možné nájsť na tejto webovej stránke:    http://ec.europa.eu/competition/sectors/financial_services/SEPA_working_document.pdf    Príspevky je možné zasielať do konca pracovnej doby dňa 14. decembra 2009. Ďalšie informácie o SEPA sú na týchto webových stránkach:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
