IP/09/266
V Bruseli 16. februára 2009]Členské štáty EÚ sa
pripravujú na vypnutie analógového pozemného
televízneho vysielaniaEurópa má v svetovom meradle vedúce
postavenie v prechode od analógovej k digitálnej televízii.
Európska komisia vyvíja koordinované úsilie o
uvoľnenie a budúce využitie rádiového
frekvenčného spektra, pretože chce zabezpečiť, aby
občania EÚ mohli využívať výhody digitálnej
televízie vrátane rozširujúcej sa ponuky služieb
interaktívnej televízie (ako je televízia s vysokým
rozlíšením alebo video na požiadanie) dostupných na
viacerých prenosových platformách vrátane pozemnej,
káblovej, satelitnej, internetovej televízie a mobilných
televíznych sietí. Členské štáty, aby to dosiahli,
postupne ukončujú analógové vysielanie
náročné na spektrum a prechádzajú na digitálne
vysielanie. Celkove vypínanie analógového pozemného
televízneho vysielania v Európe pokračuje dobrým tempom. K
úplnému vypnutiu už došlo v piatich členských
štátoch (Nemecku, Fínsku, Luxembursku, Švédsku a
Holandsku) a do roku 2010 by tento proces mal výrazne pokročiť v
celej EÚ. Predpokladá sa, že konečný termín
vypnutia v EÚ v roku 2012 dodržia takmer všetky
členské štáty. 
„Európania v čoraz väčšej miere
využívajú výhody digitálnej televízie. Pri
prechode od analógového pozemného televízneho vysielania k
digitálnej televízii sa niekoľko členských
štátov EÚ ocitlo na čele svetového úsilia,"
povedala Viviane Redingová, komisárka EÚ pre telekomunikácie
a médiá. „Prechod v Európe pokračuje podľa
plánu a dosahuje výrazný pokrok najmä v porovnaní
s inými krajinami na celom svete. Som presvedčená, že v
najbližších dvoch rokoch sa k prvej skupine krajín,
ktoré prešli na digitálne vysielanie, pripoja ďalšie
štáty EÚ. Znamená to, že sa uvoľní
významné množstvo frekvenčného spektra pre nové
televízne a bezdrôtové služby – ak Európa prijme
rýchlo správne rozhodnutia. Koordinované rozhodnutia o
používaní takzvanej digitálnej dividendy sú
kľúčom k rýchlemu hospodárskemu oživeniu
Európy.“ 
Digitálne vysielanie poskytuje zvýšenú kvalitu obrazu,
lepší zvuk, lepší mobilný príjem, viac
televíznych i rádiových kanálov a aj zlepšené
informačné služby (ako napríklad programových
sprievodcov na obrazovke). Keďže pri digitálnom vysielaní sa
rádiové frekvenčné spektrum využíva
efektívnejšie, uvoľnia sa kapacity na nové typy
využitia, ako sú televízia s vysokým
rozlíšením, mobilné komunikácie alebo
bezdrôtové širokopásmové pripojenie vo vidieckych
oblastiach. Tým by sa mala podporiť inovácia a
príležitosti pre rast v odvetviach telekomunikácií a
médií, a zároveň by to malo prispieť k európskemu
úsiliu o podporenie hospodárskeho oživenia. Komisia pripravuje
spoločný prístup k používaniu spektra
uvoľneného prechodom na digitálne vysielanie, aby sa dosiahli
čo najlepšie prínosy pre vnútorný trh a
päťsto miliónov občanov, ktorí ho
využívajú.
Digitálne pozemné vysielanie sa už zaviedlo v 21
členských štátoch (Rakúsku, Belgicku, Bulharsku,
Českej republike, Dánsku, Nemecku, Estónsku, Grécku,
Španielsku, Francúzsku, Maďarsku, Taliansku, Litve, Luxembursku,
Lotyšsku, na Malte, v Holandsku, Fínsku, Švédsku, Slovinsku
a v Spojenom kráľovstve) a pokrýva časti území
týchto štátov. Ďalších päť
členských štátov (Cyprus, Írsko, Poľsko,
Portugalsko a Slovensko) oznámilo, že začnú poskytovať
digitálne služby najneskôr v roku 2010. Rumunsko zatiaľ
nezverejnilo svoje plány.
K vypnutiu analógového pozemného vysielania už došlo
v Luxembursku, Holandsku, Fínsku, Švédsku, Nemecku, Belgicku
(Flámsku) a v rozsiahlych oblastiach Rakúska. Do konca roku 2010 alebo
ešte skôr k nemu dôjde na celom území Rakúska,
v Estónsku, Dánsku, Španielsku, na Malte a v Slovinsku.
Analógové pozemné televízne vysielanie sa vypne medzi koncom
roka 2010 a koncom roka 2012 v Belgicku (Valónsko a oblasť
hlavného mesta Brusel), Bulharsku, na Cypre, v Českej republike,
Grécku, Francúzsku, Maďarsku, Taliansku, Litve, Portugalsku,
Rumunsku, na Slovensku a v Spojenom kráľovstve. V Poľsku bol ako
najneskorší dátum vypnutia stanovený rok 2015.SkupinaČlenské štátyA (vypnutie ukončené)BE (Flámsko), DE, FI, LU, NL, SEB (vypnutie do konca roka 2010 alebo skôr)AT, DK, EE, ES, MT, SIC (vypnutie do konca roka 2012 alebo skôr)BE (oblasť hlavného mesta Brusel), BG, CY, CZ, EL, FR,
HU, IT, LT, LV, PT, RO, SK, UKSpojené štáty posunuli termín vypnutia znova na 12.
jún 2009. V Japonsku sa vypnutie plánuje na júl 2011, v
Južnej Kórei na koniec roka 2012, v Austrálii na rok 2013 a v
Indii a v Rusku na rok 2015. 
Technológiou používanou na digitálne pozemné
televízne vysielanie v Európe je DVB-T. Európska komisia
podporuje používanie noriem z rodiny DVB v EÚ i na celom svete
(IP/08/451).
Kontaktné osoby: 
Informácie členských štátov o ich plánoch na
prechod sú uverejnené na webovej lokalite Komisie na adrese:
http://ec.europa.eu/information_society/policy/ecomm/current/broadcasting/switchover/national_plans/index_en.htmOznámenie o urýchlení prechodu od analógového k
digitálnemu vysielaniu nájdete na adrese:
http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT
Oznámenie o digitálnej dividende nájdete na adrese:
http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT
