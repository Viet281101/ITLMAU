IP/09/730
V Bruseli 11. mája 2009Predsedovia Komisie a Parlamentu
diskutujú s európskymi náboženskými predstaviteľmi
o tom, ako etika prispieva k riadeniu európskeho a globálneho
hospodárstvaOkolo dvadsať vysokých
predstaviteľov kresťanského, židovského
a islamského náboženstva v Európe sa dnes zišlo na
pozvanie predsedu Európskej komisie José Manuela Barrosa v sídle
Komisie na neformálny dialóg s EÚ.  Stretnutiu predsedali
spoločne predseda Komisie Barroso a predseda Európskeho
parlamentu Hans-Gert Pöttering. Tohtoročné stretnutie bolo
zamerané na hlavnú európsku a globálnu výzvu,
ktorou je hospodárska a finančná kríza, ako aj na
otázku, ako etika prispieva k riadeniu európskeho
a globálneho hospodárstva.
Išlo o piate každoročné stretnutie hláv
inštitúcií EÚ s náboženskými
predstaviteľmi. Táto iniciatíva sa začala na podnet predsedu
Barrosa v roku 2005.
Tento rok sa rozhovory sústredili okolo témy
„Hospodárska a finančná kríza: ako etika prispieva
k riadeniu európskeho a globálneho hospodárstva“.
Predseda Barroso vyhlásil: „S pokračujúcou finančnou a
hospodárskou krízou je stále jasnejšie, že nastal
okamih, v ktorom treba zjednotiť hospodárske riadenie
s našimi základnými etickými hodnotami, na ktorých
sa zakladá európsky projekt v posledných 50 rokoch. Komisia
v tejto súvislosti prijala dôležité iniciatívy,
najmä v oblasti regulácie finančných trhov, s
cieľom posilniť zmysel pre zodpovednosť
a udržateľnosť našich hospodárskych
systémov.“
Predseda Európskeho parlamentu Hans-Gert Pöttering zdôraznil:
„Nachádzame sa v mimoriadne zložitom hospodárskom
období pre občanov Európskej únie. Práve
v takýchto obdobiach je potrebné zdôrazniť, že
Európa je spoločenstvo založené na hodnotách
a základnou zásadu EÚ je zásada solidarity.
Spoločné riešenia, ktoré hľadáme, musia
vychádzať z ľudskej dôstojnosti a musia
zabezpečiť, aby bolo postarané o všetky zložky
spoločnosti. Príspevok zo strany náboženstiev
a cirkví je pre dosiahnutie tohto cieľa
kľúčový. Veľmi často pracujú pre
najzraniteľnejších členov našich
spoločností.“
Účastníci stretnutia podporili úsilie EÚ
v súvislosti s koordináciou, stimuláciou
a usmerňovaním krokov na posilnenie finančnej
regulácie, oživenie hospodárstva a podporu zamestnanosti
v Európe a na celom svete. Účastníci tiež
podčiarkli potrebu zabezpečiť, aby sociálna
spravodlivosť mala naďalej popredné miesto pri
vytváraní politík a pripomenuli, že v čase,
keď pokračujúci rast nezamestnanosti a chudoby dosahuje
znepokojujúcu mieru, by naše spoločnosti mali byť
schopné konať spoločne pri vytváraní a
zavádzaní konkrétnych opatrení na zabránenie
šírenia dôsledkov krízy pre občanov.
Účastníci nakoniec zdôraznili svoj záväzok
pomáhať pri oživovaní zmyslu pre solidaritu medzi
Európanmi všetkých vierovyznaní a presvedčení
a pri podnecovaní toho, aby sa finančné
a hospodárske subjekty správali etickejšie.
Zoznam účastníkov: pozri MEMO/09/227
