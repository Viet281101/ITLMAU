IP/09/ 1731  Brusel, 18. novembra 2009 Širokopásmový internet sa napriek všetkému stále rozrastá Používanie širokopásmového internetu sa s 11 miliónmi pripojených nových pevných liniek ročne ďalej rozrastá. Podľa správy, ktorú dnes uverejnila Európska komisia, malo v júli 2009 širokopásmové účastnícke pripojenie 24 % obyvateľov EÚ, čo v porovnaní s 21,6 % v júli 2008 predstavuje zvýšenie. Zo správy ďalej vyplýva, že sa v Európe rozmáha oblasť mobilných širokopásmových služieb s nárastom o 54 % od januára s mierou prieniku na trh 4,2 % na 100 obyvateľov. V neposlednom rade sa širokopásmové internetové pripojenia v Európe čoraz viac zrýchľujú. 80 % širokopásmových liniek v EÚ umožňuje prenos dát rýchlosťou 2 megabity za sekundu (Mbps) alebo vyššou, ktorá je potrebná na využívanie webu 2.0 a videoprenosu (v porovnaní s minulým rokom ide o nárast o 5 %).  „ Napriek hospodárskemu poklesu existuje v Európe stále veľmi dynamický širokopásmový trh. Silnejšia konkurencia podporuje poskytovanie lepších služieb a spotrebitelia považujú svoj širokopásmový internetový prístup v dnešnej dobe za neoddeliteľnú súčasť svojho každodenného života, “ uviedla komisárka EÚ pre telekomunikácie Viviane Redingová. „ Pre budúcu Európsku komisiu to predstavuje dobré východisko. Dynamické vysokorýchlostné širokopásmové trhy sú strategickou prioritou konkurenčného telekomunikačného trhu v rámci európskeho digitálneho programu, ktorý v súčasnosti pripravuje Komisia. Vysokorýchlostný širokopásmový internet, či už prostredníctvom optických sietí, alebo bezdrôtového spojenia, je predpokladom vybudovania silného digitálneho hospodárstva v Európe a zaujatia vedúceho postavenia Európy v oblasti nových technológií a aplikácií. Potom, ako sa 5. novembra Európsky parlament a Rada dohodli na novom regulačnom rámci pre európske telekomunikačné trhy podporujúcom hospodársku súťaž (   MEMO/09/491   ), očakávam, že vo všetkých členských štátoch EÚ dôjde k zintenzívneniu úsilia pri zavádzaní vysokorýchlostného internetu. Európa je nepochybne pripravená na to, aby bolo budúce desaťročie skutočne digitálnym vekom. “   Z nových údajov, ktoré dnes uverejnila Komisia, vyplýva, že v celej EÚ v minulom roku narástol počet širokopásmových liniek v priemere o 10,7 % (od júla 2008 do júla 2009, a to aj napriek zložitej hospodárskej situácii). K 1. júlu 2009 bolo v EÚ približne 120 miliónov pevných širokopásmových liniek, pričom 11,5 miliónov z nich sa zaviedlo od júla 2008.  Dánsku a Holandsku patrí aj naďalej prvé miesto pri zavádzaní širokopásmového pripojenia (takmer 40 % obyvateľov so širokopásmovým pripojením), no miera rastu sa v dôsledku postupného nasýtenia trhu znižuje. Deväť krajín EÚ ( Dánsko 37,3 %, Holandsko 36,2 %, Švédsko 31,3 %, Fínsko 30,7 %, Luxembursko 28,8 %, Spojené kráľovstvo 28,4 %, Francúzsko 27,7 %, Nemecko 27,5 % a teraz aj Belgicko 27,5 % ) predbehlo Spojené štáty, kde podľa   štatistík OECD z mája 2009   dosahuje úroveň zavádzania širokopásmového pripojenia 25,8 % a rýchlosť zavádzania sa znižuje. V roku 2009 bol v Luxembursku (+ 18,3 %) a v Portugalsku (+ 11,7 %) rast rýchlejší než v roku 2008.  Priemerný podiel súčasných prevádzkovateľov telekomunikačných služieb na trhu v EÚ je stabilný na úrovni približne 45 % (najvyšší je na Cypre 80 %, Luxembursku, ako aj Fínsku 67 % a najnižší je v Spojenom kráľovstve 27 %). Súčasní prevádzkovatelia však štrukturálne strácajú svoj vplyv na širokopásmové trhy (vrátane ďalšieho predaja veľkoobchodných liniek) v prospech hospodárskej súťaže založenej na infraštruktúre (v podstate uvoľnením účastníckej prípojky, ktoré umožňuje tretím stranám prístup do siete). Plne uvoľnené účastnícke prípojky a spoločné prístupové linky predstavujú 71,4 % digitálnych účastníckych liniek (DSL), čo predstavuje zvýšenie z 65,2 % v porovnaní s predchádzajúcim rokom. K nárastu počtu uvoľnených účastníckych prípojok dochádza (aj napriek tomu, že je pomalší ako minulý rok) na úkor ďalšieho predaja (druh nízko nákladového prístupu pre nových účastníkov, ktorý sa od roku 2008 znížil z 18,2 % na 10,6 % liniek DSL). Zdá sa, že noví účastníci telekomunikačného trhu postupne investovali a prispeli k vytvoreniu konkurencieschopnejšieho širokopásmového trhu.  Z dnešnej správy Komisie taktiež vyplýva, že občania EÚ využívajú rýchlejšie a kvalitnejšie širokopásmové pripojenie ako pred rokom. 80 % širokopásmových liniek v EÚ má rýchlosť vyše 2 Mbps (pred rokom to bolo 75 %), čo postačuje na pozeranie videoprenosov on-line, a viac ako 15 % nad 10 Mbps (zvýšenie až o 10 % od januára 2009). Vyššie rýchlosti prenosu dát poskytujú zákazníkom spravidla väčší a lepší výber s nižšou cenou za megabit.  Z technologického hľadiska sú digitálne účastnícke linky (DSL) najrozšírenejšou technológiou širokopásmového prístupu v Európe a ich počet je 94 miliónov. Počet pripojení prostredníctvom optických vedení až k užívateľovi narástol od júla 2008 do júla 2009 o 40 %, ale momentálne predstavuje iba 1,75 % všetkých liniek v Európe, keďže takéto pripojenia sa nachádzajú len v niekoľkých krajinách: Najväčší podiel optických liniek na celkovom množstve širokopásmových liniek má Lotyšsko a za ním nasleduje Švédsko , ktoré má najväčší počet optických liniek. Širokopásmový prístup založený na mobilných technológiách (ktorý je charakteristický pre mobilný internet prostredníctvom laptopu) sa začína rozmáhať najmä v Rakúsku (13,8 %), Švédsku (12,6 %), Portugalsku (10,8 %) a Írsku (8,3 %). Prienik mobilného širokopásmového pripojenia na trhy v Európe je v súčasnosti na úrovni 4,2 % a od januára 2009 zaznamenal nárast o 54 %. Kontext  Dostupnosť širokopásmového pripojenia je kľúčovým ukazovateľom rozvoja informačných a komunikačných technológií (   IP/08/1422   ). Komisia podáva dvakrát ročne správu o vývoji na trhoch so širokopásmovým pripojením v EÚ  na základe údajov, ktoré potvrdili členské štáty (   IP/08/1831   ). Správa je dostupná na:    http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
