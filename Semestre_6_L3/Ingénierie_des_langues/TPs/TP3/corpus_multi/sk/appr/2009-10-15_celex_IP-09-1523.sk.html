IP/09/ 1523  V Bruseli 15. októbra 2009 Prvá dohoda o voľnom obchode medzi EÚ a Južnou Kóreou  Komisárka EÚ pre obchod Catherine Ashton a kórejský minister pre obchod Kim Jong-hoon dnes parafovali dohodu o voľnom obchode (DVO), ktorá je najdôležitejšia z dohôd, ktoré boli kedy uzavreté medzi Európskou úniou a treťou krajinou.  Dohoda, pri ktorej odhadovaná hodnota nových obchodných príležitostí dosahuje až 19 miliárd EUR, odstráni prakticky všetky clá medzi týmito dvoma ekonomikami, ako aj mnohé necolné prekážky.  Táto dohoda zabezpečí nové možnosti prístupu na trh v oblasti služieb a investícií.  Dohoda je taktiež veľkým pokrokom v oblastiach ako duševné vlastníctvo, obstarávanie, politika hospodárskej súťaže, obchod a trvalo udržateľný rozvoj.  Prijatie DVO a novej rámcovej dohody, naznačuje dôležité zlepšenie vzťahu medzi EÚ a Južnou Kóreou.  Komisárka Ashton po parafovaní v Bruseli uviedla:  „Toto je prvá dohoda o voľnom obchode 21. storočia pre EÚ, ktorá vytvára hlboké hospodárske väzby s inou rozvinutou ekonomikou.  Vytvorí nové trhové príležitosti pre európske spoločnosti v oblasti služieb, výroby a poľnohospodárstva.  Táto dohoda je obzvlášť dôležitá v súčasnej hospodárskej situácii, pretože pomáha bojovať proti hospodárskemu poklesu a vytvárať nové pracovné miesta.”  Jeden z hlavných prínosov dohody pre Európsku úniu je rýchle odstránenie ciel pre vývozcov do Kórey v hodnote 1,6 miliardy EUR.  Dohoda takisto rieši hlavné necolné prekážky vrátane predpisov a noriem týkajúcich sa priemyselných odvetví, ktoré sú predmetom európskeho záujmu, ako automobilový a farmaceutický priemysel a priemysel spotrebnej elektroniky.  Očakáva sa, že odvetvia služieb ako sú telekomunikácie, životné prostredie, právne a finančné služby a služby lodnej dopravy zaznamenajú niektoré z najväčších výhod, keďže Kórea sa vo výraznej miere zaviazala liberalizovať tieto odvetvia.   Parafovanie DVO znamená ukončenie rokovaní prijatím stabilného právneho textu, ktorý Európska komisia oficiálne predstaví členským štátom EÚ začiatkom roka 2010.  Po podpise dohody predsedníctvom EÚ a Komisiou, DVO bude predložená na schválenie Európskemu parlamentu.  Očakáva sa, že dohoda nadobudne účinnosť v druhej polovici roka 2010.  Kontext  Obchod s tovarom medzi EÚ a Kóreou mal v roku 2008 hodnotu okolo 65 miliárd EUR.  V súčasnosti dosahuje EÚ deficit v obchode s tovarom s Kóreou, hoci trendy naznačujú, že kórejský trh ponúka výrazný rastový potenciál.  Napríklad, predaj áut z EÚ do Kórey v období rokov 2005 až 2008 stúpol celkovo o 78 % v jednotkách predaja (39 % v hodnotovom vyjadrení).  V oblasti chemických a farmaceutických výrobkov, autodielov, priemyselných strojov, obuvi, lekárskeho vybavenia, neželezných kovov, železa a ocele, kože a kožušiny, dreva, keramiky a skla má EÚ značný prebytok obchodnej bilancie. Tiež pokiaľ ide o poľnohospodárske produkty, Kórea je všeobecne jedným z dôležitejších vývozných trhov pre farmárov z EÚ, ktorých predaje dosahujú viac ako 1 miliardu EUR ročne. V službách má EÚ prebytok obchodnej bilancie s Kóreou vo výške 3,3 miliardy EUR: vývoz dosiahol v roku 2007 hodnotu 7,2 miliardy EUR a dovoz 3,9 miliardy EUR.  Ďalšie informácie o DVO mo žno nájsť v   MEMO/09/452
