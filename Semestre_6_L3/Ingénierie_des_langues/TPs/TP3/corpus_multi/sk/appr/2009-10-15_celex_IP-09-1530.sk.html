IP/09/ 1530  V Bruseli 15. októbra 2009 Integrovaná námorná politika EÚ – priority pre budúcu Komisiu  Európska komisia dnes predstavila správu o pokroku, v ktorej poukazuje na dosiahnuté úspechy integrovanej námornej politiky EÚ za posledné dva roky a zárove ň predstavuje náhľad do jej budúcnosti.  Okrem tejto správy predložila Komisia konkrétne návrhy týkajúce sa dvoch hlavných problematík INP, ktorými sú integrácia v rámci odvetví a krajín námorného dohľadu a medzinárodná dimenzia európskej námornej politiky.  Spoločne sú tieto tri dokumenty presvedčivým dôkazom o tom, ako môže INP využiť ekonomický potenciál rozsiahlych európskych morských a pobrežných oblastí a zároveň vytvoriť bezpečnejší námorný priestor prostredníctvom efektívnej novej správy a využívaním synergií v rámci celej škály politík súvisiacich s námornou politikou.   Predseda Európskej komisie José Manuel Barroso vyhlásil:  „Vôbec prvé odštartovanie ambicióznej integrovanej námornej politiky je kľúčovým úspechom súčasnej Komisie.  Rovnako je aj výzvou pre budúcu Komisiu.  Námorná politika je neoddeliteľnou súčasťou politiky udržateľnej klímy a energetiky.  Verím, že môžeme budovať na našej práci, ktorú sme doteraz vykonali a rázne a sebavedome uskutočňovať ďalšie kroky.  Chcel by som napríklad vidieť ako sa námorné diaľnice stávajú skutočnosťou.  V záujme zodpovedného a užitočného využívania morí a oceánov, musíme rozvinúť námorné územné plánovanie,  integrovať námorný dohľad cez hranice a krajiny  a vybudovať sieť námorného pozorovania a zberu údajov.“  Európsky komisár pre námorné záležitosti a rybné hospodárstvo Joe Borg uviedol:  „Hoci je integrovaná námorná politika pomerne novou európskou politikou, už sa jej podarilo zmeniť spôsob, akým Európa zaobchádza so svojimi námornými zdrojmi a zaradila námornú problematiku na popredné miesto v európskych programoch.  Vynikajúci štart tejto politiky by nás mal podnietiť k významnejším a odvážnejším myšlienkam do budúcnosti.  Mal by nás podnietiť k tomu, aby sme posúvali hranice pokiaľ ide o spojené činnosti prispievajúce k zlepšeniu morského prostredia, námornej ekonomiky a bezpečnosti.“  Pokrok v oblasti integrovanej námornej politiky  Správa o pokroku skúma dva roky činnosti INP.  Stanovuje sa v nej šesť usmernení strategických politík do budúcnosti:    Integrácia námor nej správy:  inštitúcie EÚ, členské štáty a pobrežné regióny majú osobitnú zodpovednosť za zabezpečenie integrácie politiky smerom nahor a prijatie súvislých, spoločných programov pre námorné záležitosti, ďalší boj proti izolovanému politickému mysleniu v jednotlivých odvetviach.  Je preto potrebné zaviesť efektívne štruktúry medziodvetvovej spolupráce a uskutočňovať konzultácie so zúčastnenými stranami a využiť tak všetky synergie z odvetvových politík, ktoré majú dosah na námorné záležitosti.    Rozvoj priere zových politických nástrojov:  najmä námorné územné plánovanie, komplexné znalosti a údaje o námorných záležitostiach a integrovaný námorný dohľad.     Definícia obmedzenia námorných činností s cieľom zabezpečiť udržateľnosť:  podľa rámcovej smernice o námornej stratégii sa zabezpečí, že žiadne námorné činnosti sa nebudú rozvíjať bez toho, aby sa reálne zvážil ich kumulatívny dosah na morské prostredie.    Rozvoj regionálnych stratégií pre pobrežné oblasti:  priority a politické nástroje v oblasti námorných záležitostí je potrebné prispôsobiť jedinečnému geofyzickému, ekonomickému a politickému kontextu hlavných európskych morských oblastí.     Rozvoj medzinárodnej dimenzie integrovanej námornej politiky:  vedúce postavenie EÚ v celosvetových námorných záležitostiach, ktoré zahŕňajú aj zmenu klímy a zachovanie morskej biodiverzity značne posilní pozíciu EÚ v multilaterálnych a bilaterálnych vzťahoch.    Opätovné zameranie sa na udržateľný hospodársky rast, zamestnanosť a inovácie: EÚ by mala mať súdržný a ucelený hospodársky program týkajúci sa námorných záležitostí, ktorý by mal zahŕňať rozvoj námornej dopravy v rámci Európy, podnietiť investície do lodnej dopravy EÚ a do odvetvia stavby lodí, presadzovať projekt ekologických lodí a naďalej prepájať politiky EÚ v oblasti energetiky a zmeny klímy s námornou politikou. Takisto by mala zabezpečiť, aby sa morské a pobrežné oblasti plne zohľadnili v diskusii o politike územnej súdržnosti.   Podrobný politický dokument, ktorý sa bude zaoberať týmito šiestimi strategickými usmerneniami sa uverejní v roku 2010. Námorný dohľad  S cieľom umožniť integráciu v oblasti námorného dohľadu vypracovala Komisia zásady, ktoré majú členským štátom EÚ pomôcť zriadiť spoločné prostredie na zdieľanie informácií na účely ich mnohých orgánov dohľadu. V súčasnosti je v členských štátoch stále bežné, že každý odvetvový orgán, ktorý monitoruje a sleduje činnosti na mori, zbiera prevádzkové údaje nezávisle od ostatných orgánov. Ak by sa tieto údaje zdieľali, činnosti dohľadu by boli efektívnejšie a hospodárnejšie. Zdieľanie údajov a interoperabilita systémov dohľadu však predstavujú určité technologické, právne a bezpečnostné výzvy. Komisia identifikovala tieto výzvy vo svojom návrhu a predložila ich riešenie.  Takisto si budú môcť rôzne užívateľské komunity, prostredníctvom čo najlepšieho využitia súčasných systémov (od hraničných kontrol po rybolov, od námornej dopravy po boj proti neregulárnemu prisťahovalectvu, od colných orgánov po obranu) utvoriť rozšírený prehľad o námorných záležitostiach, pričom sa podporí ich prevádzková efektivita.   Okrem iných plánovaných iniciatív sa zavádzajú dva pilotné projekty na testovanie integrácie námorného dohľadu v praxi - jeden v Stredozemnom mori a časti Atlantického oceánu, ktorá hraničí so Stredozemným morom a druhý v severnej morskej oblasti.  Medzinárodný rozmer  Komisia tiež uverejnila strategický dokument, v ktorom stanovuje spôsob, akým by mala EÚ výraznejšie ovplyvniť dianie na medzinárodnej scéne v oblasti námorných záležitostí, s cieľom posilniť celosvetovú správu oceánov a morí. EÚ by tak mala najlepšiu záruku pokiaľ ide o zachovanie jej ekonomických, ekologických a sociálnych záujmov v oblasti námorných záležitostí. Komisia presne určila množstvo oblastí, ktoré si zjavne vyžadujú medzinárodné riešenie problémov. Patria sem ochrana morskej biodiverzity, vrátane biodiverzity na šírom mori, zmena klímy, námorná bezpečnosť, vhodné pracovné podmienky na palubách lodí a morský výskum. Komisia takisto vykonáva kontrolu nástrojov, ktoré sú dostupné na medzinárodných, regionálnych, susedských a bilaterálnych úrovniach, s cieľom naplniť svoju stratégiu a prioritné opatrenia, ktoré plánuje uskutočniť, aby prispela k udržateľnej námornej správe na celosvetovej úrovni. Ďalšie informácie:    Pozri tiež:    http://ec.europa.eu/maritimeaffairs/subpage_mpa_en.html      Správa o pokroku:    MEMO/09/455      Integrácia námorného dohľadu:    MEMO/09/454      Medzinárodný rozmer INP:    MEMO/09/453
