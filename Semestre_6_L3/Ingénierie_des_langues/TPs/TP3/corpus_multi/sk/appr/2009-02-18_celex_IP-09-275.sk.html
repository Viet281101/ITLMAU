IP/09/275
V Bruseli 18. februára 2009Komisia navrhuje vytvorenie Európskeho
podporného azylového úraduKomisia dnes prijala návrh nariadenia o
vytvorení Európskeho podporného azylového úradu.
Tento návrh je v rámci Európskeho paktu
o prisťahovalectve a azyle reakciou na požiadavku
Európskej rady. Návrh umožní rýchle zriadenie
funkčnej agentúry, ktorá bude koordinovať a
posilňovať spoluprácu členských štátov v
oblasti azylu a podporí tak zosúlaďovanie rozmanitých
vnútroštátnych postupov. Úrad takisto prispeje k
zosúlaďovaniu pravidiel v oblasti azylovej politiky, ktoré
existujú v rámci EÚ. 
Podpredseda Jacques Barrot, komisár zodpovedný za
spravodlivosť, slobodu a bezpečnosť, uviedol: „Aktívne
pracujeme na zavedení spoločného európskeho azylového
systému. Je preto nevyhnutné, aby sme zosúladili nielen naše
právne predpisy, ale aj prax. Je nutné, aby orgány
členských štátov zodpovedné za oblasť azylu mali k
dispozícii konkrétnu pomoc zodpovedajúcu ich
každodenným a operatívnym potrebám. Podporné tímy,
ktoré bude vysielať podporný úrad, takisto prispejú k
hľadaniu riešení v prípade mimoriadnych situácií,
akou je napríklad hromadný príchod žiadateľov o
azyl.“
Súčasná prax v oblasti zavádzania azylovej politiky
svedčí o tom, že medzi postupmi členských
štátov existujú veľké rozdiely, pokiaľ ide o
žiadosti o medzinárodnú ochranu. Napríklad, Iránec
má 71 % šancu, že získa ochranu v jednom z
členských štátov, ale len 2 % šancu, že ju
získa v inom členskom štáte. Cieľom Plánu politiky
v oblasti azylu, ktorý prijala Komisia v júni 2008, je podstatným
spôsobom doplniť a upraviť európske právne predpisy v
oblasti azylu. Tento plán sa práve uskutočňuje, je však
potrebné posilniť administratívnu spoluprácu medzi
členskými štátmi, aby sa dosiahlo zosúladenie
rôznych vnútroštátnych postupov. 
 Úrad podporí členské štáty v ich
úsilí zaviesť súdržnejšiu a spravodlivejšiu
azylovú politiku, a to napríklad tým, že im
prostredníctvom organizovania školení na európskej
úrovni alebo zlepšením prístupu ku kvalitným
informáciám o krajinách pôvodu pomôže pri
hľadaní osvedčených postupov. Takisto bude poverený
koordináciou podporných skupín zložených z
národných odborníkov, ktoré budú môcť
byť vyslané na požiadanie členských štátov
čeliacich hromadnému prílevu žiadateľov o azyl na ich
území. Rovnako bude poskytovať odbornú a technickú
pomoc, ktorej cieľom bude rozvoj politiky a právnych predpisov v
oblasti azylu.
Úrad bude zriadený v podobe agentúry, ktorá bude
nezávislým európskym orgánom. Komisia a členské
štáty budú mať zastúpenie v správnej rade,
ktorá bude riadiacim orgánom uvedeného úradu.   Úrad
bude vykonávať svoju činnosť v úzkej spolupráci s
orgánmi členských štátov zodpovednými za
oblasť azylovej politiky, ako aj s vysokým komisárom OSN pre
utečencov. Takisto sa ráta s poradným fórom na
účely dialógu s organizáciami občianskej
spoločnosti. 
Pokiaľ sa rýchlo prijme návrh Komisie, úrad by mohol
byť zriadený a začať svoju činnosť od roku 2010.
Sídlo úradu bude na základe rozhodnutia najvyšších
štátnych a vládnych predstaviteľov zriadené v jednom z
členských štátov Európskej únie.
