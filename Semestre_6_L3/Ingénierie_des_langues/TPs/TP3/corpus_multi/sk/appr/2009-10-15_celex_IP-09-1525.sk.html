IP/ 09/1525  V Bruseli 15. októbra 2009  Mlieko:  Piatim členským štátom hrozia poplatky vo výške 99 miliónov EUR za prekročenie mliečnej kvóty  Podľa predbežného výpočtu Európskej komisie na základe ročných vyhlásení členských štátov, za hospodársky rok 2008/2009 dosahujú poplatky členských štátov, ktoré prekročili svoje kvóty na mlieko, 99 miliónov EUR.  Minulý rok celkové poplatky dosiahli 340 miliónov EUR.  Päť členských štátov (Cyprus, Holandsko, Luxembursko, Rakúsko a Taliansko) prekročilo svoje kvóty na dodávky.  Tieto kvóty sa celkovo prekročili o 348 400 ton, z čoho vyplývajú poplatky vo výške 97 miliónov EUR.  Taliansko prekročilo svoju kvótu na dodávky o 1,5 %, Holandsko o 1,4 % a Rakúsko o 1,2 %.  Pokiaľ ide o kvóty na priamy predaj spotrebiteľom, Taliansko a Holandsko zaznamenali celkové prekročenie o 7500 ton, z čoho vyplýva poplatok za priamy predaj vo výške 2,1 milióna EUR.  Celková produkcia mlieka v EÚ bola v kvótovom roku 2008/2009 (od apríla do marca) o 4,2 percenta nižšia ako pridelená kvóta.  Komisárka pre poľnohospodárstvo a rozvoj vidieka Mariann Fischerová Boelová vyhlásila:  „napriek zvýšeniu kvót v roku 2008/09 sa v porovnaní s predošlým rokom produkcia takmer nezmenila.  Ceny však boli oveľa nižšie.  Keďže je úroveň produkcie nižšia ako kvóta o viac ako 4 %, je zrejmé, že nízke ceny, za ktoré v posledných mesiacoch poľnohospodári predávajú, nesúvisia s postupným zrušením systému kvót.“   V kvótovom roku 2008/08 (od apríla 2008 do marca 2009) predstavovala celková kvóta na dodávky do mliekarní 143,0 milióna ton.  Táto kvóta sa delí na 935 000 individuálnych kvót pre celú Európsku úniu (EÚ-27).  Okrem toho existuje aj osobitná kvóta vo výške 3,4 milióna ton na priamy predaj spotrebiteľom, ktorá je rozdelená na 405 000 individuálnych kvót.  Celkové poplatky, ktoré treba zaplatiť, sú v roku 2008/2009 oveľa nižšie ako v roku 2007/2008  (-71%)  V skutočnosti dodávky vo väčšine členských štátov mierne klesli alebo sa nezm enili, pričom sa v súlade s rozhodnutím Rady z marca 2008 a s reformou SPP z roku 2003 kvóta zvýšila o 3 400 000 ton (+2,4 %).   Producenti v 22 členských štátoch z 27 nebudú v súvislosti s dodávkami platiť žiadne poplatky, pretože príslušné vnútroštátne kvóty neprekročili.  Dodávky v 13 krajinách boli v skutočnosti aspoň o 5 percent pod kvótou (Spojené kráľovstvo, Slovensko, Fínsko, Estónsko, Lotyšsko, Grécko, Maďarsko, Švédsko, Slovinsko, Bulharsko, Litva, Malta a Rumunsko).   Z hľadiska absolútneho množstva nevyužitej kvóty, malo najviac nevyužitých ton na dodávky Spojené kráľovstvo (1 456 440 ton) a Francúzsko (1 192 628 ton).  Celková úroveň nevyužitej kvóty na dodávky v 22 členských štátoch, ktoré nevyčerpali svoje kvóty, predstavuje 5,73 milióna ton.  To znamená, že spolu s prekročenými množstvami v ostatných piatich členských štátoch boli v skutočnosti celkové dodávky mlieka v EÚ 27 o 5,38 milióna ton nižšie ako celková dostupná kvóta.  Ako tento systém funguje   Kravské mlieko sa v Európskej únii predáva na základe kvót.  Každý členský štát dostane dve kvóty, jednu na dodávky do mliekarní, druhú na priamy predaj spotrebiteľom.   Tieto množstvá sa v každom členskom štáte rozdelia medzi producentov (individuálne kvóty).  V prípade prekročenia vnútroštátnej kvóty platia výrobcovia, ktorí prispeli k prekročeniu kvóty v príslušnom členskom štáte, poplatok.  Tento poplatok za prebytky musia výrobcovia kravského mlieka zaplatiť na celé množstvo mlieka alebo ekvivalentu mlieka, ktoré presahuje kvótu a predalo sa v 12 mesačnom období, ktoré sa začína 1. apríla a končí 31. marca.  Každoročne pred 1. septembrom musia členské štáty Komisii predložiť správu o výsledkoch uplatňovania systému mliečnych kvót za predchádzajúce obdobie.  Toto oznámenie musí mať podobu vyplneného dotazníka, ktorý obsahuje všetky údaje potrebné na výpočet poplatku za prebytky.  Sadzba poplatku za prebytky je 27,83 EUR za 100 kg prekročeného množstva.   Príloha 1:  Predbežné údaje za rok 2008/09  Príloha 2:  Údaje za rok 2007/08  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
