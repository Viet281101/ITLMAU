IP/09/371
V Bruseli 10. marca 2009Správa Komisie: Drogová
problematika vo svete po desiatich rokochEurópska komisia dnes zverejnila správu o
vývoji na svetových trhoch s nezákonnými drogami od roku
1998. Zo správy vyplýva, že za posledných desať rokov
došlo k posilneniu protidrogovej politiky vo svete, a to najmä na
vnútroštátnej úrovni. Súvisí to
predovšetkým s vystupňovaním pomoci
užívateľom drog a zavedením tvrdších opatrení
voči obchodníkom s drogami. Aké sú však konkrétne
závery tejto správy? 
Štúdia, z ktorej táto správa vychádza,
neprináša žiadne konkrétne dôkazy o tom, že by sa
situácia v oblasti drogovej problematiky v období rokov 1998
–2007 zlepšila v celosvetovom meradle. Vo všeobecnosti
možno konštatovať, že k určitému zlepšeniu
situácie došlo v niektorých vyspelejších
krajinách, zatiaľ čo v iných sa situácia zhoršila,
v niektorých prípadoch dokonca veľmi výrazne, napr. v
niektorých veľkých rozvojových krajinách či
krajinách v procese transformácie. 
Zdá sa, že vývoj v oblasti drogovej problematiky vo svete sa
od roku 1998 v podstate nezmenil. Naopak, situácia nadobudla
komplexnejší charakter: od roku 1998 klesli ceny drog vo
väčšine západných krajín o 10 – 30 %, a to
napriek prísnejším postihom napríklad v prípade predaja
kokaínu a heroínu na niektorých z týchto trhov.
Zároveň nič nepoukazuje na skutočnosť, že by sa
prístup k drogám výrazne obmedzil. Kanabis sa stal
„bežnou“ súčasťou života mladých
ľudí v mnohých západných krajinách a až 50 %
populácie narodenej po roku 1980 má s touto drogou osobnú
skúsenosť. Po dosiahnutí prahu dospelosti však
väčšina z nich s jej konzumáciou prestane. Zo
štúdie ďalej vyplýva, že konkrétne opatrenia
zamerané proti výrobe drog majú vplyv na oblasti, v ktorých
k tejto výrobe dochádza. Za posledných desať rokov sa
napríklad časť výroby kokaínu presunula z Peru a
Bolívie do Kolumbie. 
K uverejneniu tejto správy dochádza v čase stretnutia na
vysokej úrovni, ktoré sa uskutoční tento
týždeň vo Viedni ako súčasť
výročného zasadnutia Komisie OSN pre narkotické látky
(CND). Ministri z celého sveta zavŕšia obdobie reflexie v
súvislosti s hodnotením implementácie politickej deklarácie
o drogovej problematike vo svete, ktorá bola prijatá na 20. osobitnom
zasadnutí Valného zhromaždenia Organizácie spojených
národov k drogovej problematike v roku 1998. (Cieľom tejto
deklarácie bolo výrazne znížiť celosvetovú
konzumáciu nezákonných drog do roku 2008 prostredníctvom
medzinárodnej spolupráce a opatrení zameraných na
znižovanie dopytu po drogách ako aj ich ponuky). Na základe
uvedeného hodnotenia sa tento týždeň plánuje prijatie
novej politickej deklarácie na obdobie rokov 2009 – 2019. 
Jacques Barrot, podpredseda Komisie a komisár zodpovedný za
slobodu, spravodlivosť a bezpečnosť, vyhlásil:
„Tento týždeň sa vo Viedni nemôžeme
obmedziť len na kvantifikovanie cieľov. Drogovú problematiku vo
svete sa teraz musíme pokúsiť aj vyriešiť, a to na
základe faktov.“
Cieľom štúdie je poskytnúť realistický odhad
celkového objemu trhu s nezákonnými drogami na základe
celkových ročných príjmov. Ukázalo sa, že
takýto odhad nie je ľahké získať v dôsledku
nedostatku spoľahlivých údajov o produkcii a konzumácií
drog a obchodovaní s nimi vo veľkej časti sveta. Štúdia
napriek tomu prináša odhady napríklad pre trhy s kanabisom,
kokaínom a heroínom v západnej Európe, v USA a Oceánii.
Najpresnejší odhad (2005) celkových príjmov za kanabis v
týchto troch regiónoch predstavuje 70 mld. EUR, čo je asi
polovica zo sumy 125 mld. EUR odhadovanej úradom UNODC. 
Dôležitým zistením je skutočnosť, že
opatrenia zamerané na znižovanie škodlivých
účinkov drog, ktoré sa v niektorých krajinách ešte
stále považujú za kontroverzné, získavajú podporu
v čoraz vyššom počte ďalších krajín, kde
sú považované za účinný spôsob
znižovania výskytu chorôb súvisiacich s
užívaním drog, sociálnych nepokojov a úmrtnosti. 
Štúdia odhaľuje aj hospodárske pozadie celosvetového
trhu s nezákonnými drogami a prináša odhady
výrobných nákladov a pridanej hodnoty v celom obchodnom
reťazci od prvotnej výroby až po konečný predaj
jednotlivcom. Analýze je podrobený aj mechanizmus rozdelenia zisku
medzi osobami zapojenými do obchodovania s drogami. Vyplýva z nej
prekvapivý záver, že výrazné zisky zaznamenáva len
relatívne malá skupina ľudí.
Kľúčovým zistením tejto štúdie bolo
odhalenie nedostatkov medzinárodného systému
zhromažďovania údajov o drogovej problematike vo svete. Hoci
EÚ investovala značné finančné prostriedky na
ďalší rozvoj činnosti v oblasti monitorovania drog
prostredníctvom Európskeho monitorovacieho centra pre drogy a
drogovú závislosť, takéto informačné mechanizmy
nemožno na celosvetovej úrovni realisticky
očakávať.
Správa o štúdii bude predložená
účastníkom zasadnutia Komisie OSN pre narkotické látky
a v utorok, 10. marca o 14.00 hod. ju vedúci Zastúpenia EÚ vo
Viedni Lars-Erik Lundin a Carel Edwards, vedúci oddelenia protidrogovej
politiky Generálneho riaditeľstva pre spravodlivosť, slobodu a
bezpečnosť, predstavia na tlačovej konferencii v priestoroch
zastúpenia na Argentinierstrasse 26/roh Taubstummengasse, zasadacia
miestnosť Mezzanine, A-1040 Viedeň (Metro U1, exit Taubstummengasse).
Kontaktná osoba: Anne-Marie Huber +43.1.51618329 alebo + 43.699.1966579Správu možno nájsť na internetovej stránke:
http://ec.europa.eu/justice_home/doc_centre/drugs/doc_drugs_intro_en.htm
