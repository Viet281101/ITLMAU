IP/09/910 V Bruseli 12. júna 2009  Slová na zvýšenie povedomia:  novinárska súťaž EÚ na tému diskriminácie a rozmanitosti  Pätnásť percent Európanov sa domnieva, že sa stali obeťami diskriminácie. Pre Európsku komisiu je to dobrý dôvod na to, aby už po šiesty rok vyhlásila novinársku súťaž „Za rozmanitosť.  Proti diskriminácii.“  O cenu sa môžu uchádzať novinári, ktorí píšu pre tlačené periodiká i publikujú online.  Súťažou sa vyzdvihujú talenty mediálnych pracovníkov, ktorí svojím písaným slovom prispievajú k lepšiemu pochopeniu prínosov rozmanitosti a k boju proti diskriminácii na základe náboženstva alebo presvedčenia, zdravotného postihnutia, veku, sexuálnej orientácie, rasového alebo etnického pôvodu.  Tohtoročná cena sa bude udeľovať aj v osobitnej kategórii venovanej článkom zameraným na vzťah medzi chudobou a diskrimináciou.  „Diskriminácia predstavuje mrhanie talentom a popieranie základných práv“, uviedol Vladimír Špidla, komisár EÚ pre rovnaké príležitosti.  „V súčasnosti nie je vhodné obdobie, aby sme sa prestali snažiť riešiť tento problém.  Naopak, potrebujeme všetky naše ľudské zdroje, aby sme prekonali krízu a opäť nasmerovali európske hospodárstvo na správnu cestu.  Táto cena, ktorá sa udeľuje už šiesty rok, pomáha zvyšovať povedomie o právach ľudí na rovnaké zaobchádzanie, pričom sa vyzdvihujú novinárske talenty v Európe.  Súťaž je zameraná na novinárov v EÚ, ktorí prostredníctvom svojej práce prispievajú k lepšiemu pochopeniu prínosov rozmanitosti a k boju proti diskriminácii.  Je súčasťou komunikačnej kampane Európskej komisie „Za rozmanitosť.  Proti diskriminácii.“, ktorá v celej Európe propaguje rozmanitosť a lepšie povedomie o právach v súvislosti s diskrimináciou.  Súťaž sa organizuje v spolupráci s Asociáciou európskych novinárov (Association of European Journalists), Európskou asociáciou mladých novinárov (European Youth Press) a Európskym novinárskym centrom (European Journalism Centre).  Minuloročnými víťazmi sa stali novinári z francúzskeho Le Monde a dánskeho denníka Jyllands-Posten.  Nedávno zverejnená štúdia Médiá pre rozmanitosť (   Media4Diversity   ) uviedla túto novinársku súťaž ako príklad osvedčeného postupu, ktorý preukazuje „silu stimulov zo strany tvorcov politík prostredníctvom iniciatív a súbežných finančných opatrení“.  Do súťaže možno prihlásiť články uverejnené v období od 30. novembra 2008 do 31. augusta 2009 v tlačených alebo online médiách v rámci EÚ.  Články možno posielať prostredníctvom stránky   http://journalistaward.stop-discrimination.info   .  Na konci tohto obdobia sa vo všetkých 27 členských štátoch EÚ zídu národní porotcovia, aby vybrali víťazné články.  Následne vyberie európska porota tri najlepšie články a celkového víťaza európskej novinárskej ceny z 27 národných víťazov.  Víťaz prvej ceny získa 4 500 EUR, víťaz druhej ceny 3 000 EUR a tretia cena predstavuje 2 000 EUR.   Takisto ako v predchádzajúcich rokoch sa udelí osobitná cena.  Tento rok, na prahu blížiaceho sa Európskeho roka boja proti chudobe a sociálnemu vylúčeniu 2010, budú ocenené články zamerané na diskrimináciu a chudobu.  O túto osobitnú cenu sa môžu usilovať články, ktoré sa zameriavajú buď na to, ako diskriminácia na základe rasy alebo etnického pôvodu, náboženstva alebo presvedčenia, zdravotného postihnutia, veku alebo sexuálnej orientácie môže viesť k chudobe, alebo ako chudoba môže viesť k diskriminácii.  Víťaz osobitnej ceny bude odmenený sumou 2 500 EUR.  Európska komisia je rozhodnutá odstrániť diskrimináciu v akejkoľvek podobe.  Novinárska cena je jednou z viacerých iniciatív EÚ na podporu zmeny postojov a správania v záujme dôležitého cieľa. Ďalšie informácie:    http://journalistaward.stop-discrimination.info       http://www.stop-discrimination.info/2793.0.html       Special Eurobarometer 296 : Discrimination in the European Union – Perceptions, Experiences and attitudes
