IP/09/1686  V Bruseli 9. novembra 2009  Podľa nového prieskumu verejnej mienky sa 16 % Európanov stretlo s diskrimináciou  Podľa nového prieskumu verejnej mienky, ktorý dnes uverejnila Európska komisia, približne jeden zo šiestich obyvateľov Európy udáva, že počas minulého roka mal osobnú skúsenosť s diskrimináciou. Zároveň sa 64 % Európanov obáva, že recesia prispeje k väčšiemu výskytu vekovej diskriminácie na trhu pracovných miest. Najnovšie výsledky Eurobarometra sú známe pred Európskym samitom o rovnosti, ktorý sa bude konať v Štokholme v dňoch 16. a 17. novembra.   „Diskriminácia je naďalej problémom v celej Európe a jej vnímanie ľuďmi je v porovnaní s minulým rokom zhruba konštantné,“ uviedol komisár pre rovnaké príležitosti Vladimír Špidla. „Jednou z oblastí vzbudzujúcich obavy je pociťované zintenzívnenie vekovej diskriminácie, ktoré je výsledkom recesie. Z týchto výsledkov vyplýva, že napriek pokroku nás ešte čaká dlhá cesta, kým si ľudia lepšie osvoja svoje práva v oblasti rovnakého zaobchádzania, najmä na vnútroštátnej úrovni, a kým sa zabezpečí, že rovnosť sa stane realitou a nezostane iba prázdnou frázou,“ dodal.  Osobná skúsenosť respondentov s diskrimináciou zostáva od posledného vykonania rovnakého prieskumu v minulom roku približne na rovnakej úrovni, pričom vek je najbežnejšou príčinou (6 % respondentov). Celkovo sa 16 % Európanov vyjadrilo, že v roku 2009 boli vystavení diskriminácii (na základe rasy, náboženstva, veku, zdravotného postihnutia alebo sexuálnej orientácie), výsledok je teda rovnaký ako v roku 2008.   Bol však zaznamenaný prudký nárast vnímanej diskriminácie, ktorej dôvodom je vek a zdravotné postihnutie. Až 58 % Európanov pokladá vekovú diskrimináciu vo svojej krajine za rozšírenú v porovnaní s 42 % v roku 2008, kým 53 % uvádza diskrimináciu na základe zdravotného postihnutia (45 % v roku 2008). Existuje aj jasné prepojenie so súčasnou ekonomickou situáciou, keďže 64 % opýtaných očakáva, že hospodársky pokles bude viesť k častejším prípadom vekovej diskriminácie na trhu práce. Môže to odrážať zvyšujúcu sa nezamestnanosť mladých ľudí v mnohých krajinách EÚ, ktorej príčinou je hospodárske spomalenie, a takisto to môže byť odzrkadlením rastúcej informovanosti o týchto formách diskriminácie.   Celkovo si je jeden Európan z troch vedomý svojich práv, ak by došlo k situácii, v ktorej by sa stal obeťou diskriminácie alebo obťažovania. Toto číslo však zahmlieva značné rozdiely na vnútroštátnej úrovni. Povedomie sa od posledného prieskumu v roku 2008 zvýšilo v Spojenom kráľovstve (+8 percentuálnych bodov), vo Francúzsku (+7), v Írsku a vo Švédsku (obe krajiny zaznamenali nárast +6 percentuálnych bodov), ale kleslo v Poľsku (-12) a Portugalsku (-11).  Zvy šovanie verejného povedomia je dlhodobým procesom, ktorý si vyžaduje spoločné úsilie na európskej a vnútroštátnej úrovni vrátane zapojenia dôležitých aktérov, akými sú napríklad vnútroštátne orgány zaoberajúce sa rovnosťou. Európska komisia vynakladá v tejto oblasti úsilie pomocou celoeurópskej informačnej kampane „Za rozmanitosť. Proti diskriminácii“, financovaním celoštátnych projektov na zvyšovanie povedomia v rámci programu PROGRESS a v predchádzajúcom období prostredníctvom Európskeho roka rovnakých príležitostí, za ktorý bol vyhlásený rok 2007.   Pokiaľ ide o oznamovanie prípadov diskriminácie, väčšina Európanov by najskôr informovala políciu (55 %), kým 35 % respondentov by nadviazalo kontakt s príslušným vnútroštátnym orgánom zaoberajúcim sa rovnosťou a 27 % s odborovým zväzom. Dôvera k rôznym organizáciám zaoberajúcim sa problematikou diskriminácie sa v závislosti od jednotlivých krajín značne líši.   Je pozitívom, že údaje z prieskumu umožňujú nazrieť do sociálnych mechanizmov, ktorými možno diskrimináciu riešiť. Zo správy vyplýva, že sociálne kruhy, vzdelávanie a úsilie o zvyšovanie povedomia prispievajú k lepšej akceptácii rozmanitosti. Úsilie a politiky, ktoré sa snažia na túto realitu reagovať, budú nepochybne ďalej prispievať k boju proti diskriminácii a k podpore rozmanitosti. Kontext  Švédske predsedníctvo EÚ a Európska komisia usporiadajú v dňoch 16. – 17. novembra 2009 v Štokholme tretí samit EÚ o rovnosti. Cieľom tohto každoročného podujatia je posunúť otázky diskriminácie a rozmanitosti do popredia agend EÚ a vlád jednotlivých štátov a vymieňať si vedomosti a skúsenosti, aby sa našli účinnejšie spôsoby pôsobenia proti všetkým formám diskriminácie.  Ide o tretí prieskum z radu špeciálnych prieskumov Eurobarometra o diskriminácii v Európe a jeho zámerom je zistiť, akými zmenami prešlo vnímanie a verejná mienka v uplynulých rokoch . Tento najnovší prieskum v 30 európskych krajinách (27 členských štátov EÚ a tri kandidátske krajiny), počas ktorého boli v rámci vzorky položené otázky 26 756 opýtaným, prebiehal od 29. mája do 15. júna 2009. Prieskum bol tentoraz doplnený o nové otázky týkajúce sa vplyvu recesie na vnímanú úroveň diskriminácie. Prvýkrát boli okrem toho do prieskumu zahrnuté aj tri kandidátske krajiny: Chorvátsko, Bývalá juhoslovanská republika Macedónsko (FYROM) a Turecko. Predchádzajúce prieskumy sa uskutočnili v rokoch 2006 a 2008.  Ďalšie informácie     MEMO/09/495    Špeciálny prieskum Eurobarometer o diskriminácii – zhrnutie, správa a základné informácie o jednotlivých štátoch    http://ec.europa.eu/public_opinion/archives/eb_special_en.htm     Tretí samit o rovnosti – Spolupráca v prospech rovnosti    http://ec.europa.eu/social/main.jsp?catId=88&amp;langId=en&amp;eventsId=220&amp;furtherEvents=yes    Boj proti diskriminácii    http://ec.europa.eu/antidiscrimination       www.stop-discrimination.info     Z aregistrujte sa, aby ste bezplatne dostávali elektronický bulletin Európskej komisie o zamestnanosti, sociálnych záležitostiach a rovnakých príležitostiach   http://ec.europa.eu/social/e-newsletter
