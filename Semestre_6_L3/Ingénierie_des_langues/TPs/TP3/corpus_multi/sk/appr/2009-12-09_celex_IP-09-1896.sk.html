IP/09/1896  V Bruseli 9. decembra 2009 Komisia schválila vyše 1,5 miliardy EUR na CCS a na projekty v oblasti veternej energie na mori, aby tak podporila oživenie hospodárstva Európy  Komisia dnes schválila 15 energetických projektov, ktorými sa významne prispeje k oživeniu hospodárstva EÚ, pričom sa zvýši naša bezpečnosť dodávok energie a výrazne znížia emisie CO 2 .  Komisia dnešným rozhodnutím pridelila 1 miliardu EUR na šesť projektov na zachytávanie a ukladanie oxidu uhličitého a 565 miliónov EUR na deväť projektov v oblasti veternej energie na mori.  Komisár pre energetiku pán Piebalgs povedal:  „Týmto rozhodnutím Komisia položila základy pre rozvoj dvoch kľúčových udržateľných technológií, ktoré budú nevyhnutné v našom boji proti zmene klímy.  Toto jedinečné rozhodnutie Komisie nielenže dodá vzpruhu ekonomike a zamestnanosti, ale podporí aj inovatívne energetické technológie, ktoré pomôžu v budúcnosti pri vytvorení nových pracovných príležitostí a raste.“  Podporou technológie zachytávania a ukladania oxidu uhličitého (CCS) Komisia uznáva pretrvávajúci význam fosílnych zdrojov energie a potrebu prispôsobiť sa nízkouhlíkovým energetickým systémom.  Projektmi v oblasti veternej energie na mori sa v Európe zrýchli rozvoj a konsolidácia konkurenčného priemyslu v oblasti veternej energie na mori a vytvorí sa množstvo „zelených“ pracovných miest.  Tieto ocenené inovatívne projekty v oblasti energetických technológií prispejú k dosiahnutiu záväzných cieľov znižovania emisií skleníkových plynov a cieľov v oblasti obnoviteľných energií do roku 2020 a neskôr.  Rozhodnutie týkajúce sa týchto 15 projektov je prvým krokom k dobrému využitiu takmer 4 miliárd EUR, ktoré EÚ odložila v máji 2009 pre energetické projekty na podporu oživenia hospodárstva.  V prelomovej dohode o Európskom energetickom programe pre obnovu sa v máji ustanovil finančný príspevok Únie na energetické projekty v oblastiach CCS, veternej energie na mori a plynovej a elektrickej infraštruktúry.  V súčasnosti stále prebieha posudzovanie projektov v oblasti infraštruktúry.  Rozhodnutie sa očakáva vo februári 2010.  Finančne podporované projekty sú podr obnejšie uvedené v  MEMO/09/542 ,  MEMO/09/543  .
