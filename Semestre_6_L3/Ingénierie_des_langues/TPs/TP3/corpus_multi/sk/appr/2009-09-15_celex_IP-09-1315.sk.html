IP/09/ 1315  V Bruseli 15. septembra 2009 Komisia uvádza do činnosti sieť „európskeho magisterského štúdia prekladateľstva“ Európska komisia dnes zverejnila zoznam študijných programov univerzít a vysokých škôl, ktoré boli na základe výzvy z marca tohto roku vybrané do siete „európskeho magisterského štúdia prekladateľstva“ (ďalej len „EMT“). Iniciatíva Komisie sa stretla so živým záujmom akademickej obce. Na výzvu sa prihlásilo nie menej ako 93 programov prekladateľstva na úrovni magisterského štúdia z 24 členských štátov a troch krajín, ktoré nie sú členmi EÚ, a 34 z nich bolo vybraných za členov siete EMT na počiatočné obdobie štyroch rokov. Ďalšia výzva bude vyhlásená v roku 2010. Sieť bude nápomocná pri výmene osvedčených postupov medzi zapojenými univerzitami a vysokými školami a v konečnom dôsledku pri zvyšovaní úrovne výučby a vytváraní skutočne európskeho trhu pre kvalifikovaných prekladateľov. „Európa potrebuje vysokokvalitnú vysokoškolskú odbornú prípravu pre prekladateľov vo všetkých jazykoch na zabezpečenie dostatočného množstva kvalifikovaných prekladateľov. V širšom zmysle slova ich viacjazyčná komunikácia potrebuje na svoj rozkvet“, povedal Leonard Orban, európsky komisár pre viacjazyčnosť. „Sieť EMT prispeje k zvýšeniu úrovne odbornej prípravy prekladateľov v EÚ a posilneniu spolupráce a výmen medzi univerzitami a vysokými školami, ktoré ponúkajú kurzy prekladateľstva“, dodal.  Výzva na účasť v sieti EMT bola adresovaná všetkým inštitúciám vysokoškolského vzdelávania, ktoré ponúkajú programy prekladateľstva na úrovni magisterského štúdia. Bola zverejnená v marci tohto roku a termín na prihlásenie sa bol 31. máj. Všetky návrhy boli posúdené skupinou akademických odborníkov. Počiatočné členstvo je obmedzené na štyri roky, počas ktorých úspešné programy budú môcť používať značku „člen siete EMT“. Druhá výzva na predkladanie žiadostí je naplánovaná na koniec roku 2010.  EMT sa má stať značkou kvality inštitúcií vysokoškolského vzdelávania pre odbornú prípravu prekladateľov.  Projekt EMT sa začal v roku 2005 na základe iniciatívy Generálneho riaditeľstva Európskej komisie pre preklad a bol vyvinutý v úzkej spolupráci s uznávanými odborníkmi v oblasti prekladateľstva z akademickej obce. V záujme podpory výmeny vyučovacích metód a skúseností budú všetci, ktorí sa na výzve zúčastnili, bez ohľadu na to, či boli úspešní alebo nie, pozvaní na prvé stretnutie siete EMT v Bruseli v decembri 2009. Toto podujatie bude inauguračným stretnutím siete.  Zoznam úspešných programov prekladateľstva sa nachádza na internetovej stránke:    http://ec.europa.eu/dgs/translation/programmes/emt/network/index_en.htm   .  Viac informácií o projekte EMT nájdete na internetovej stránke:    http://ec.europa.eu/dgs/translation/programmes/emt/index_en.htm
