IP/09/138
V Bruseli 28. januára 2009Štátna pomoc: Komisia
predlžuje platnosť pravidiel týkajúcich sa podpory
filmového priemyslu do konca roku 2012Európska komisia dnes prijala oznámenie,
ktorým sa predlžuje platnosť hodnotiacich kritérií
štátnej pomoci týkajúcich sa filmových
a audiovizuálnych diel do 31. decembra 2012. Na základe
týchto kritérií, ktoré sú stanovené
v oznámení Komisie z roku 2001, Komisia posudzuje, či
sú európske vnútroštátne, regionálne
a miestne schémy podpory filmu v súlade s pravidlami
štátnej pomoci EÚ. V novom oznámení Komisie je takisto
určených niekoľko trendov, ktoré bude pravdepodobne
potrebné riešiť v budúcom oznámení
o kinematografii. V rámci EÚ sa na podporu
vnútroštátneho filmového priemyslu každý rok
vynaloží približne 1,6 miliardy EUR.
Komisárka
pre hospodársku súťaž Neelie Kroesová uviedla:
„Európska kinematografia je jedným zo základných
kameňov európskej kultúrnej interpretácie. Jej význam
zohľadňujú pravidlá hospodárskej súťaže
EÚ a najmä predpisy týkajúce sa štátnej pomoci.
Som veľmi rada, že vďaka predĺženiu platnosti
oznámenia o kinematografii majú členské štáty
možnosť aj naďalej podporovať európsku filmovú
tvorbu. Naše pravidlá sú dôkazom toho, že
hospodárska súťaž a kultúra môžu harmonicky
spolunažívať a môžu sa tiež vzájomne
posilňovať.“
Viviane
Redingová, komisárka EÚ pre médiá, vyhlásila,
že „veľký úspech talianskeho filmu
„Gomorra“ ako najlepšieho európskeho filmu za rok 2008
vypovedá o vitalite európskej kinematografie, ktorá je
schopná úspešne preraziť aj za hranicami EÚ“.
„Aby sa európski tvorcovia mohli vyjadriť, potrebujú vo
filmovom priemysle stabilné prostredie. Preto dnes opätovne
potvrdzujeme súčasný prístup Komisie k
vnútroštátnej pomoci v oblasti kinematografie na ďalšie
tri roky. Európsky audiovizuálny priemysel čelí novým
výzvam na prudko sa vyvíjajúcich trhoch. Preto potrebujeme
začať diskusiu o spôsoboch, ako tieto výzvy
premeniť na príležitosti, najmä pokiaľ ide
o lepšie využívanie možností vnútorného
trhu a vyhliadky za hranicami Európy. Nedávny návrh Komisie
týkajúci sa programu spolupráce medzi odborníkmi
v oblasti európskeho filmu a odborníkmi
z rozvíjajúcich sa krajín s názvom MEDIA Mundus
tento cieľ sleduje“ (pozri IP/09/26).
Dnešné rozhodnutie znamená, že Komisia bude aj
naďalej najneskôr do 31. decembra 2012 uplatňovať
kritériá stanovené v oznámení o kinematografii
z roku 2001 (pozri IP/01/1326)
na posúdenie zlučiteľnosti schém pomoci členských
štátov s pravidlami štátnej pomoci stanovenými v
Zmluve o ES. Platnosť týchto kritérií už bola
predtým predĺžená v roku 2004 a 2007 (pozri IP/04/343
a IP/07/820.
Najnovšie trendy uvedené v dnešnom oznámení
zahŕňajú podporu aj iných oblastí ako len filmovej a
televíznej produkcie (napr. filmovej distribúcie a digitálnej
projekcie), viac regionálne zameraných schém pomoci
podporujúcich film, ako aj súťaživosť medzi
niektorými členskými štátmi vo využívaní
štátnej pomoci na pritiahnutie investícií zo strany
veľkých filmových produkčných spoločností,
najmä z USA. Tieto trendy by čoskoro mohli viesť k
vylepšeniu kritérií štátnej pomoci. Keďže
však ide o komplexnú záležitosť, Komisia by ju
chcela riešiť spolu s členskými štátmi,
orgánmi na podporu filmu a európskym filmovým priemyslom.
Kontext
V oznámení Komisie o kinematografii z roku 2001 sa
stanovujú štyri špecifické kritériá
zlučiteľnosti, na základe ktorých je možné pomoc
pre kinematografickú a televíznu produkciu schváliť ako
pomoc pre kultúru v súlade s článkom 87 ods. 3 písm. d)
Zmluvy o ES a takisto sa v ňom vyžaduje súlad so
všeobecnou zásadou zákonnosti. Tieto kritériá
sú:pomoc musí byť určená pre produkt z oblasti
kultúry,
producentovi musí byť umožnené vyčerpať
minimálne 20 % z rozpočtu na produkciu v iných
členských štátoch bez toho, aby bola pomoc
poskytnutá v rámci schémy znížená z
dôvodu povinnosti územnej viazanosti,
intenzita pomoci musí byť v zásade obmedzená na 50 %
z rozpočtu na produkciu, okrem náročných a
nízkorozpočtových filmov, a
dodatočná pomoc na špecifické činnosti spojené
s realizáciou filmu nie je
povolená.Platnosť
týchto kritérií mala skončiť 31. decembra 2009. Na
základe verejnej konzultácie na túto tému, ktorá sa
začala v októbri 2008 (pozri IP/08/1580),
sa dnes Komisia rozhodla predĺžiť platnosť týchto
kritérií do 31. decembra 2012.
Samotná EÚ podporuje európsky filmový priemysel
prostredníctvom programu MEDIA 2007, vďaka ktorému sa v
období 2007 až 2013 poskytne 755 miliónov EUR na odbornú
prípravu, rozvoj a distribúciu európskych filmov za hranice
EÚ (pozri IP/07/169).
9 z 10 európskych filmov sa vďaka podpore programu MEDIA vysiela mimo
krajiny, v ktorej sú vyprodukované.
Ďalšie informácie možno nájsť v dokumente
MEMO/09/33.
