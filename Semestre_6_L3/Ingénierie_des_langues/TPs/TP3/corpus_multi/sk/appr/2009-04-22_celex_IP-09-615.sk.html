IP/09/615
Brusel 22. apríla 2009Bolonský proces
– reforma univerzít v ďalšom
desaťročíV dňoch 28. a 29. apríla sa v belgickom
Leuven a Louvain-la-Neuve stretnú ministri zo 46 európskych
krajín zodpovední za vyššie vzdelávanie, aby zhodnotili
pokrok dosiahnutý v rámci bolonského procesu, stanovili novú
agendu a dohodli sa na prioritách pre európsky priestor
vyššieho vzdelávania na ďalšie desaťročie
až do roku 2020. Vzhľadom na veľký záujem
mimoeurópskych krajín o reformy, ktoré prebiehajú v
európskom priestore vyššieho vzdelávania sa po prvý raz
uskutoční „Bolonské politické fórum“ medzi
46 krajinami, ktoré sú súčasťou procesu, a 20
mimoeurópskymi
krajinami[1].
Bolonský proces sa rozšíril z 29 krajín v roku 1999 na
súčasných 46[2]
– je to príbeh európskeho úspechu. Podľa
najnovšej Správy o zhodnotení plnenia cieľov
bolonského procesu, ktorá sa má predložiť ministrom v
Leuven a Louvain-la-Neuve, sa v implementácii bolonských reforiem
dosiahol značný, hoci dosť nevyrovnaný pokrok. Posledná
správa Komisie na podporu tohto procesu potvrdzuje tento pozitívny
záver a naznačuje, že sa dosiahol značný pokrok
vrátane štrukturálnych reforiem. Cieľom by teraz mala
byť modernizácia národných politík a konkrétna
implementácia reforiem európskych inštitúcií
vyššieho vzdelávania.
Hlavné bolonské reformy sa zameriavajú na:trojstupňovú štruktúru titulov (bakalársky,
magisterský, doktorandský), 
zabezpečenie kvality vo vyššom vzdelávaní auznávanie kvalifikácií a dĺžky štúdia.
Spojením týchto reformných úsilí sa
vytvorili pre univerzity a študentov nové príležitosti.
Vďaka minuloročnému zriadeniu nového Európskeho
registra pre zabezpečenie kvality vyššieho vzdelávania sa
európske vyššie vzdelávanie zviditeľní a
zvýši sa dôvera v inštitúcie a programy
v rámci Európy a celého sveta.
V súvislosti s pripravovaným stretnutím európsky
komisár pre vzdelávanie, odbornú prípravu, kultúru a
mládež Ján Figeľ povedal: „Bolonský proces viedol
k vyššej kompatibilite a porovnateľnosti systémov
vyššieho vzdelávania. Okrem iného urobil z Európy
atraktívnejšiu destináciu pre študentov z iných
kontinentov. Zatiaľ čo je ešte stále potrebné
pracovať na splnení cieľov, ktoré sa stanovili v roku 1999,
musíme neustále kráčať vpred, aby sme sa vyrovnali s
novými výzvami, najmä v súčasnej ekonomickej
kríze. Vyššie vzdelávanie zohráva
kľúčovú úlohu pri podpore udržateľnej
ekonomickej obnovy a stimulovaní inovácií. Univerzity sa musia
modernizovať a všeobecné uznanie tejto potreby zo strany
vlád nielen v Európe, ale na celom svete, dáva bolonskému
procesu podporu, ktorú nevyhnutne potrebuje na svoj úspech.“
Nedávny prieskum Eurobarometra medzi študentmi
vyššieho vzdelávania ukazuje, že študenti si prajú
širší prístup k vyššiemu vzdelávaniu a
univerzity by sa mali otvoriť spolupráci so svetom práce a
celoživotnému vzdelávaniu. Napríklad až 97 %
študentov verilo, že je dôležité vybaviť
študentov vedomosťami a zručnosťami, ktoré
potrebujú na úspešné fungovanie na trhu práce. 
Veľká väčšina (87 %) sa tiež zhodla na tom,
že pre inštitúcie vyššieho vzdelávania je
dôležité podporovať inovácie a
podnikateľského ducha medzi študentmi a zamestnancami a
že by mala existovať možnosť pracovných
stáží v súkromných podnikoch ako súčasti
študijného programu. V zahraničí chce študovať
viac študentov a väčšina by uvítala viac
informácií o kvalite inštitúcií vyššieho
vzdelávania, aby sa mohli informovane rozhodovať o výbere
štúdia. 
Európska komisia pracuje s členskými štátmi a
so sektorom vyššieho vzdelávania, aby im v rámci
lisabonskej stratégie rastu a zamestnanosti pomohla
implementovať program modernizácie univerzít. Podpora sa
poskytuje prostredníctvom programu celoživotného vzdelávania
(akcie programu Erasmus), siedmeho rámcového programu EÚ pre
výskum a programu pre konkurencieschopnosť a inováciu, ako
aj štrukturálnych fondov a pôžičiek Európskej
investičnej banky (EIB). 
Komisia tiež podporuje reformy vyššieho vzdelávania v
širšom svetovom meradle, konkrétne prostredníctvom
externých politík a programov; podpora pre krajiny susediace s EÚ
sa poskytuje napríklad prostredníctvom programu Tempus. Vzťahy
s inými partnerskými krajinami sú podporované
prostredníctvom viacerých bilaterálnych
a multilaterálnych programov spolupráce: EÚ-USA/Kanada,
EDULINK, ALFA pre Latinskú Ameriku a nový program Nyerere pre Afriku.
Napokon existuje aj program Erasmus Mundus, prostredníctvom
ktorého sa poskytujú študentom z celého sveta
štipendiá na štúdium integrovaných magisterských
programov v rozličných európskych krajinách. Nová
fáza programu zahŕňa tiež doktorandské
štúdium. Spolupráca s neeurópskymi inštitúciami sa
zabezpečuje aj prostredníctvom podpory Komisie pre výskumné
aktivity inštitúcií vyššieho vzdelávania v
rámci 7. rámcového programu EÚ pre výskum. Akcie
„Maria Curie“ ponúkajú individuálnym
výskumným pracovníkom príležitosti zapojiť sa do
výskumného tímu v inej krajine. 
Ďalšie informácie:
Európska komisia: MEMO/09/170
[časté otázky o bolonskom procese], 22. apríl 2009
Európska komisia: MEMO/09/172
[správa Eurydice], 22. apríl 2009
Európska komisia: MEMO/09/171
[Eurobarometer], 22. apríl 2009
Európska komisia: Vyššie
vzdelávanie 
Európska komisia: Vyššie
vzdelávanie: Bologna 
Oficiálna stránka bolonského
procesu 
Bolonská
ministerská konferencia, Louvain-la-Neuve a Leuven, 28. – 29.
apríla 2009 
[1]Pozvané boli tieto
krajiny: Maroko, Tunisko, Egypt, Etiópia, Senegal, Tanzánia,
Južná Afrika, Izrael, Jordánsko, Kazachstan, Kirgistan, India,
Čína, Japonsko, Vietnam, Austrália, Nový Zéland,
Brazília, Mexiko, Spojené štáty a
Kanada.[2]
Albánsko, Andorra, Arménsko, Rakúsko, Azerbajdžan, Belgicko,
Bosna a Hercegovina, Bulharsko, Chorvátsko, Cyprus, Česká
republika, Dánsko, Estónsko, Fínsko, Francúzsko,
Gruzínsko, Nemecko, Grécko, Svätá stolica, Maďarsko,
Island, Írsko, Taliansko, Lotyšsko, Lichtenštajnsko, Litva,
Luxembursko, Malta, Moldavsko, Čierna hora, Holandsko, Nórsko,
Poľsko, Portugalsko, Rumunsko, Ruská federácia, Srbsko,
Slovenská republika, Slovinsko, Španielsko, Švédsko,
Švajčiarsko, Bývalá juhoslovanská republika
Macedónsko, Turecko, Ukrajina, Spojené kráľovstvo.
