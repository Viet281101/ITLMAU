IP/09/ 1781  V Bruseli 20. novembra 2009 Zjednodušenie SPP: Komisia sa chystá na ďalšie zjednodušujúce návrhy Generálne riaditeľstvo pre poľnohospodárstvo a rozvoj vidieka Európskej komisie dnes vydalo správu, v ktorej reaguje na 39 zjednodušení, ktoré Komisii navrhli a spoločne predložili členské štáty v apríli. Pracovný dokument poskytuje informácie o výsledku procesu vyhodnotenia a pokroku dosiahnutom od marca 2009. Táto správa bude prerokovaná počas zasadnutia Rady pre poľnohospodárstvo v decembri. „Európski poľnohospodári by nemali byť obmedzovaní zbytočne komplikovanými pravidlami a byrokraciou, najmä v súčasnej hospodárskej situácii,“ uviedla Mariann Fischerová Boelová, komisárka pre poľnohospodárstvo a rozvoj vidieka. „Táto správa svedčí o tom, že tento prístup podporujeme. Zjednodušenie nie je iba prázdnym slovom, ale snahou o skutočné činy.“  Väčšina z 39 návrhov sa stretla s kladným ohlasom. Komisia ich plánuje podporiť a rýchlo ich zrealizovať. V skutočnosti boli mnohé z týchto návrhov už predložené a sú zahrnuté v revidovaných pravidlách pre priame platby, ktoré sa budú uplatňovať od 1. januára 2010.  Pracovný dokument Komisie uvádza aj celú škálu ďalších nápadov zjednodušenia, ako sú jednoduchšie programy na propagáciu poľnohospodárskych výrobkov. V dokumente sa okrem toho zvažuje aj prípadná eliminácia pravidiel dobrovoľného označovania dobytka a predkladá sa možnosť harmonizácie termínov pre platby v prípade určitých opatrení na rozvoj vidieka s termínmi pre priame platby. Komisia sa zamerala na zjednodušenie SPP od uverejnenia svojho prvého oznámenia na túto tému v roku 2005. Jej činnosti sú integrálnou súčasťou celkovej stratégie zameranej na lepšiu právnu reguláciu, ktorá má okrem iného za cieľ zníženie administratívneho zaťaženia o 25 percent do roku 2012. Táto správa je dostupná na adrese:    http://ec.europa.eu/agriculture/simplification/index_en.htm
