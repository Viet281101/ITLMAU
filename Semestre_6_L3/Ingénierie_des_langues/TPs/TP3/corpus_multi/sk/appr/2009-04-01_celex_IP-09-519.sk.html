IP/09/519
V Bruseli 1. apríla 2009Prispôsobenie sa zmene klímy:
Európska únia sa musí pripraviť na jej dôsledkyEurópska komisia dnes predstavila Bielu knihu,
v ktorej uvádza prehľad opatrení potrebných na posilnenie
schopnosti Únie pružne reagovať na zmenu
klímy. Z výsledkov nedávnych výskumov vyplýva, že
dôsledky zmeny klímy sa objavia rýchlejšie a budú
ešte nepriaznivejšie, ako uvádzal vo svojej správe z roku
2007 Medzivládny panel o zmene klímy. Európa sa týmto
dôsledkom nevyhne, a preto sa musí pripraviť na ich
riešenie.  Dôsledky zmeny klímy budú
v jednotlivých regiónoch rôzne, čo znamená,
že väčšinu adaptačných opatrení bude
potrebné prijať na vnútroštátnej
a regionálnej úrovni. V rámci, ktorý
predkladá Komisia, sa ustanovuje dvojfázový strategický
prístup prispôsobovania sa dôsledkom zmeny klímy
v EÚ, ktorý  dopĺňa opatrenia podniknuté
členskými štátmi prostredníctvom integrovaného
a koordinovaného prístupu.
Európsky komisár pre životné prostredie Stavros Dimas
uviedol: „Zmena klímy je každým rokom
závažnejšia a znepokojujúcejšia. Musíme
vynakladať veľké úsilie na znižovanie emisií
uhlíka. Zmena klímy je však do určitej miery
neodvrátiteľná, a to i napriek zníženiu emisií, ku
ktorému sme sa zaviazali. Je preto nevyhnutné, aby sme teraz
začali spolu s vládami, podnikmi a obcami pracovať na
príprave komplexnej adaptačnej stratégie pre EÚ a
zabezpečili, že prispôsobenie sa zmene klímy sa zaradí
medzi kľúčové politiky EÚ“.
Komisárka pre poľnohospodárstvo Mariann Fischerová
Boelová uviedla: „Európske poľnohospodárstvo
pocíti zmenu klímy v plnom rozsahu. Rada by som
poľnohospodárov prehľadne oboznámila s problémami,
ktoré ich čakajú, a začala diskusiu o konkrétnych
krokoch, ktorými pomôžeme našim poľnohospodárom
prispôsobiť sa zmene klímy. Uvítala by som najmä
prijatie väčšieho počtu tzv. opatrení bez
negatívnych následkov, ktoré budú prínosné z
hľadiska hospodárstva a životného prostredia bez ohľadu
na vývoj klímy. Toto sú kľúčové prvky
dokumentu o poľnohospodárstve a zmene klímy, ktorý bol dnes
prijatý ako doplnenie Bielej knihy“.
Komisárka pre zdravie Androulla Vassiliouová uviedla: „V
situácii, keď sa menia typy klímy, je potrebné venovať
osobitnú pozornosť zvýšenému sledovaniu
ľudského zdravia, zdravia zvierat a rastlín. Okrem toho je
veľmi dôležité, aby sa akčné plány vplyvu
extrémnych poveternostných podmienok na zdravie včlenili do
pohotovostných plánov orgánov zdravotníctva. Musíme
takisto zabezpečiť posúdenie dôsledkov zmeny klímy na
ohrozené sociálne skupiny. Pri dosahovaní týchto cieľov
je nevyhnutná medzinárodná spolupráca“.
Komisár pre námorné záležitosti a rybné
hospodárstvo Joe Borg uviedol: „Zmena klímy najviac zasiahne
pobrežné a morské oblasti Európy. Musíme byť
pripravení čeliť výzvam, ako sú zvyšovanie hladiny
mora, záplavy v pobrežných oblastiach, dôsledky na
cestovný ruch v pobrežných oblastiach, na prístavy a
lodnú prepravu, ako aj na oblasť rybolovu. Význam
pobrežných ekosystémov pre naše hospodárstvo je
nepopierateľný. V súčasnosti približne 50 %
európskeho obyvateľstva žije v pobrežných oblastiach.
Je preto naliehavé a veľmi dôležité vyvíjať
úsilie na prispôsobenie sa zmene klímy“.  
Rámec opatrení
Zmena klímy bude mať o najbližších 50 rokov
pravdepodobne značné dôsledky na dôležité odvetvia
hospodárstva, ako sú poľnohospodárstvo, energetika, doprava,
cestovný ruch a zdravotníctvo, ako aj na ekosystémy. Takisto bude
mať vplyv na domácnosti, podniky a určité časti
spoločnosti, a to najmä na starších ľudí a
postihnuté osoby, ako aj domácností s nízkym
príjmom.
V Bielej knihe sa predkladá rámec, ktorý Európskej
únii a jej členským štátom umožní
pripraviť sa na dôsledky zmeny klímy.  Prvá fáza
stratégie bude prebiehať do roku 2012 a stane sa
východiskovou základňou na prípravu komplexnej
adaptačnej stratégie EÚ na obdobie od roku 2013. Bude sa v nej
klásť dôraz na lepšie pochopenie zmeny klímy a
možné adaptačné opatrenia, ako aj na začlenenie
otázky prispôsobenia sa klíme medzi kľúčové
politiky EÚ. Rozhodnutia o tom, ako sa čo najlepšie
prispôsobiť zmene klímy, musia byť založené na
spoľahlivých vedeckých a hospodárskych analýzach, hoci
z hľadiska ich obsahu a prístupnosti existujú v jednotlivých
regiónoch značné rozdiely.  V dokumente sa spomína potreba
vytvorenia Strediska výmeny informácií, ktoré bude
slúžiť na výmenu informácií o rizikách v
súvislosti so zmenou klímy, jej dôsledkami a overenými
postupmi z praxe. 
Dôsledky zmeny klímy budú v jednotlivých regiónoch
rôzne, pričom ich obzvlášť  pocítia
pobrežné, horské a záplavové oblasti. Z tohto
dôvodu sa väčšina adaptačných opatrení
vykoná na vnútroštátnej alebo regionálnej úrovni.
Úlohou Európskej únie bude takéto úsilie integrovane a
koordinovane podporovať, a to najmä v oblasti cezhraničných
záležitostí a politík, ktoré sa vyznačujú
vysokou mierou integrácie na úrovni EÚ.  Prispôsobenie sa
zmene klímy bude, samozrejme, stáť v centre záujmu
všetkých politík EÚ. Otázke prispôsobenia sa zmene
klímy musí takisto patriť významné miesto v
zahraničnej politike EÚ, ktorej snahou je pomáhať
krajinám, ktoré dôsledky zmeny klímy najviac zasiahnu, a
spolupracovať s partnerskými krajinami na riešení
medzinárodných otázok týkajúcich sa zmeny
klímy.
Komisia dnes takisto predstaví tri dokumenty na diskusiu
o otázkach súvisiacich s vodou,
pobrežím, morským prostredím,
poľnohospodárstvom a zdravím, ktoré vychádzajú z
rámca stanoveného v Bielej knihe.
Prispôsobenie sa a zmiernenie dôsledkov: dve strany rovnakej
mince
Európska únia je odhodlaná rýchlo konať, aby
znížila svoje emisie skleníkových plynov. Zmierňovanie
dôsledkov zmeny klímy obmedzovaním emisií
skleníkových plynov však nestačí. Je potrebné
doplniť ho krokmi podniknutými v kratšom časovom horizonte.
Očakáva sa, že dôsledky zmeny klímy budú
nepriaznivejšie, ako sa pôvodne predpokladalo, a dôjde k nim bez
ohľadu na uskutočnenie zmierňujúcich opatrení. 
Európa sa musí venovať riešeniu týchto
dôsledkov. Je potrebné podniknúť opatrenia na
zvýšenie odolnosti prírodných a ľudských
systémov proti dôsledkom zmeny klímy. Adaptačné
politiky sa v EÚ vykonávajú, často sa však
zavádzajú len čiastočne a len v niektorých
členských štátoch.  
Ďalšie opatrenia
Komisia zriadi Riadiacu skupinu pre adaptáciu na zmenu klímy
a riešenie jej dôsledkov (IASG). Táto skupina bude
zložená zo zástupcov členských štátov
EÚ, ktorí sa podieľajú na príprave
vnútroštátnych a regionálnych adaptačných
programov, a bude uskutočňovať konzultácie so
zástupcami občianskej spoločnosti a vedeckej obce. Skupinu
budú podporovať technické pracovné skupiny vrátane
pracovnej skupiny pre poľnohospodárstvo. Komisia do roku 2011 zriadi
Stredisko výmeny informácií, ktoré bude
slúžiť na výmenu informácií o dôsledkoch
zmeny klímy.
Ďalšie informácie
Webová stránka Komisie o prispôsobovaní sa zmene
klímy:
http://www.ec.europa.eu/environment/climat/adaptation/index_en.htm
Webová stránka Komisie o poľnohospodárstve
a zmene klímy:
http://ec.europa.eu/agriculture/climate_change/index_en.htm
Správa EEA č. 4/2008: Ako sa zmena klímy prejavuje v
Európe – hodnotenie z roku 2008 založené na
ukazovateľoch:
http://www.eea.europa.eu/publications/eea_report_2008_4/
