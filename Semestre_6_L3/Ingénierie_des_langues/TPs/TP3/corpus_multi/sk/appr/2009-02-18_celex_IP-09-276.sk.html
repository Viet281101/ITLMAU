IP/09/276
V Bruseli 18. februára 2009
Horúca linka EÚ 116000 pre nezvestné deti funguje v piatich
členských štátochPred
dvoma rokmi vyhradila Európska komisia telefónne číslo
116000 ako spoločnú horúcu linku pre nezvestné deti
(IP/07/188)
v celej EÚ a vyzvala členské štáty, aby ju uviedli do
prevádzky.  Kým v minulom roku fungovalo telefónne
číslo 116000 iba v Maďarsku (IP/08/1129),
je toto číslo po opakovaných výzvach Komisie v
súčasnosti verejne dostupné pre poskytovateľov služieb
horúcich liniek vo všetkých členských štátoch
EÚ.  Toto číslo bolo takisto pridelené poskytovateľom
služieb v deviatich členských štátoch, pričom v
minulom roku ich bolo len sedem.  Telefónne číslo 116000 je
fungujúcou službou v piatich krajinách (Grécku, Holandsku,
Maďarsku, Portugalsku a Rumunsku). Onedlho bude fungovať aj v
ďalších dvoch krajinách (Belgicku a Slovensku). Po
prísnom monitorovaní na základe právnych predpisov EÚ,
či linka 116000 bola vyhradená vo všetkých krajinách
EÚ, Komisia opätovne vyzýva členské štáty,
aby podporili a usmerňovali prevádzkovateľov, ktorí by
chceli poskytovať službu horúcej linky 16000 tak, aby
rodičia a deti mohli kdekoľvek v Európe zavolať na toto
číslo vždy, keď bude treba.
„To, že horúca linka 116000 pre nezvestné deti
funguje v súčasnosti v Grécku, Holandsku, Maďarsku,
Portugalsku a Rumunsku, je dobrá správa. Od ostatných
členských štátov som však očakávala
ambicióznejší prístup. Keď ide o bezpečnosť
našich detí, nie je priestor ani čas na to, aby sme sa uspokojili
s dosiahnutými výsledkami“, uviedla komisárka EÚ
pre oblasť telekomunikácií Viviane Redingová. 
„Vyzývam členské štáty, aby splnili svoje
povinnosti a informovali poskytovateľov služieb o dostupnosti
čísiel 116, aby sme mohli rýchlo sprevádzkovať tieto
horúce linky v celej EÚ.  Okrem právnych záväzkov,
ktorých plnenie budem aj naďalej dôrazne presadzovať,
máme aj morálny záväzok voči európskym
rodičom a deťom.“
V súčasnosti horúca linka EÚ 116 000 pre
nezvestné deti funguje v piatich členských štátoch
(Grécku, Holandsku, Maďarsku, Portugalsku a Rumunsku). V týchto
krajinách bolo toto číslo pridelené poskytovateľom
služieb, ktorí musia byť schopní vybavovať hovory
náležitým spôsobom, bez poplatkov, 24 hodín
každý deň v týždni a celoštátne. V
Maďarsku bolo po zavedení linky 116000 každý mesiac
približne 40 000 pokusov o zavolanie, z ktorých môže
maďarská horúca linka Kék
Vonal vybaviť každý mesiac 6 – 7 tisíc. 
Minulý rok sa potvrdila pridaná hodnota linky 116000 v prípade
cezhraničného únosu dieťaťa jedným z rodičov.
V Belgicku otec vzal svoje dcéry vo veku sedem, desať a
štrnásť rokov a deväť a pol mesiaca ich ukrýval vo
veľmi zlých a nebezpečných podmienkach.  Na
žiadosť belgickej a portugalskej linky 116000 pre nezvestné
deti prinieslo večerné spravodajstvo portugalskej televíznej
stanice RTP-TV na začiatku vysielania výzvu na poskytnutie
informácií o týchto nezvestných deťoch a svoje
spravodajstvo ukončila táto stanica uvedením čísla
linky 116000 na celej obrazovke. O niekoľko minút po
skončení spravodajstva bol prípad vyriešený. 
Používanie linky 116000 v celej Európe by uľahčilo a
zefektívnilo pátracie akcie a medzinárodnú spoluprácu.
Činnosť horúcich liniek by mohla byť koordinovanejšia
pri riešení prípadov cezhraničných zmiznutí
detí.
Zavádzanie ďalších dvoch čísiel 116111
(linky pomoci pre deti) a 116123 (linky dôvery),
ktoré boli vyhradené na tento účel v októbri 2007,
takisto úspešne postupuje.  
Linku 116111 pridelilo šestnásť členských
štátov (Bulharsko, Česká republika, Dánsko,
Estónsko, Fínsko,  Grécko, Holandsko, Írsko, Litva,
Maďarsko, Poľsko, Portugalsko, Rumunsko, Slovensko a
Švédsko) v porovnaní s desiatimi v minulom roku.  
Prideľovanie tohto čísla prebieha v súčasnosti v dvoch
krajinách (Cyprus a Španielsko). Kým minulý rok fungovala
linka 116111 len v Maďarsku, v súčasnosti funguje v
deviatich členských štátoch (Česká republika,
Dánsko, Estónsko, Maďarsko, Nemecko, Poľsko, Portugalsko,
Rumunsko, Slovensko) a onedlho bude fungovať v ďalších
piatich krajinách (Grécko, Fínsko, Írsko, Litva,
Švédsko). 
Linka dôvery 116123 bola pridelená
prevádzkovateľom liniek pomoci v siedmich členských
štátoch (Fínsko, Holandsko, Írsko, Nemecko,
Rakúsko, Slovinsko, Švédsko).   Proces prideľovania tohto
čísla prebieha v súčasnosti na Cypre. Linka 116123 funguje v
Rakúsku a onedlho bude uvedená do prevádzky v
ďalších krajinách (Nemecko, Slovinsko a
Švédsko).
Zo
správy Komisie o pokroku z júla minulého roku vyplynulo, že
členské štáty vyvinuli len veľmi malé úsilie
na informovanie potenciálnych poskytovateľov služieb o
číslach začínajúcich sa 116, a členské
štáty v nej boli vyzvané aby urobili viac (IP/08/1129).
Členské štáty môžu predovšetkým
zintenzívniť úsilie prostredníctvom poskytovania
informácií potenciálnym poskytovateľom služieb,
ktorí obvykle nie sú príliš informovaní o veciach v
oblasti telekomunikácií, o tom, ako im môže byť
pridelené telefónne číslo, a poskytnutím
jednotného kontaktného miesta na ministerstve alebo
vnútroštátnom regulačnom orgáne.  
Kontext
Európska
komisia navrhla v júli 2006, aby sa vyhradilo spoločné
telefónne číslo na nahlasovanie nezvestných detí
(116000) a ďalšie číslo pre deti, ktoré
hľadajú pomoc (116111). Tomuto návrhu predchádzalo prijatie
stratégie EÚ o právach detí (IP/06/927).
Komisia rozhodla 15. februára 2007 o vyhradení čísla 116000
(IP/07/188)
a 30. októbra 2007 o vyhradení čísla 116111 vo
všetkých členských štátoch. Na základe tohto
rozhodnutia musia všetky štáty EÚ verejne
sprístupniť „čísla 116", nie sú však
povinné prideliť ich poskytovateľovi služieb alebo
zabezpečiť poskytovanie služieb. 
Ďalšie informácie o číslach
začínajúcich sa 116: 
http://ec.europa.eu/information_society/policy/ecomm/current/pan_european/index_en.htm
