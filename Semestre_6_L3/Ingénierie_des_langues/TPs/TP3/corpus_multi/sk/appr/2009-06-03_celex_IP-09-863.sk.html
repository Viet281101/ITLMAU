IP/09/863  V Bruseli 3. júna 2009 Štátna pomoc: Komisia prijala usmernenie o pomoci na podporu vzdelávania a o pomoci pre znevýhodnené osoby a osoby so zdravotným postihnutím  Európska komisia prijala dve usmernenia stanovujúce kritériá pre podrobné posudzovanie pomoci väčšieho rozsahu zameranej na podporu vzdelávania a podporu znevýhodnených pracovníkov a pracovníkov so zdravotným postihnutím. V usmerneniach sa uvádzajú druhy informácií, ktoré Komisia potrebuje na účely hodnotenia a hodnotiaca metodika, ktorá je založená na porovnávaní pozitívnych a negatívnych účinkov pomoci. Kritériá sú v súlade s prepracovaným ekonomickým prístupom Komisie v rámci analýzy štátnej pomoci a vychádzajú zo zásad ustanovených v akčnom pláne štátnej pomoci (pozri dokumenty   IP/05/680   a   MEMO/05/195   ). Sú súčasťou úsilia Komisie o spresnenie a zjednodušenie pravidiel štátnej pomoci. Komisárka pre hospodársku súťaž Neelie Kroesová uviedla: „Usmernenia sú užitočným a praktickým krokom, ktorý pomôže orgánom verejnej správy a spoločnostiam zistiť najlepšie postupy na urýchlené schválenie pomoci na podporu vzdelávania či pomoci pre znevýhodnených pracovníkov a pracovníkov so zdravotným postihnutím. Sú ďalším krokom v rámci zavádzania nášho ekonomicky založeného prístupu k posudzovaniu štátnej pomoci v súlade s akčným plánom štátnej pomoci, ktorý Komisia vydala v roku 2005. Usmernenia dopĺňajú aj oznámenie Komisie Európskej rade o spoločnom záväzku pre zamestnanosť“.  Nedávno prijaté všeobecné nariadenie o skupinových výnimkách (pozri dokumenty   IP/08/1110   a   MEMO/08/482   ) umožňuje členským štátom poskytovať štátnu pomoc vo významnom rozsahu, a to vrátane pomoci na podporu vzdelávania a pomoci pre znevýhodnených pracovníkov a pracovníkov so zdravotným postihnutím bez toho, aby boli povinné vopred ich notifikovať Komisii. Individuálne opatrenia pomoci väčšieho rozsahu však môžu byť spojené s vyšším rizikom narušenia hospodárskej súťaže. Preto v prípade takýchto opatrení je naďalej potrebná notifikácia na posúdenie toho, či negatívne účinky budú vyvážené pozitívnymi účinkami. Všeobecné nariadenie o skupinových výnimkách stanovuje notifikačný strop pre projekty na podporu vzdelávania na 2 mil. EUR. V prípade pomoci na podporu zamestnanosti je tento strop stanovený na 5 mil. EUR na jeden podnik za rok pri zamestnávaní znevýhodnených pracovníkov a na 10 mil. EUR na jeden podnik za rok pri zamestnávaní pracovníkov so zdravotným postihnutím. V usmerneniach o pomoci na podporu vzdelávania a pomoci na podporu zamestnanosti sú stanovené kritériá, na základe ktorých bude Komisia posudzovať zlučiteľnosť takýchto opatrení individuálnej pomoci. Tieto usmernenia vymedzujú najmä druhy informácií, ktoré Komisia vyžaduje, a hodnotiacu metodiku, ktorou sa bude riadiť. Uvedené kritériá vychádzajú zo zásad ustanovených v akčnom pláne štátnej pomoci vydanom Komisiou, ku ktorým patrí najmä test vyváženosti porovnávajúci pozitívne účinky, ktoré prináša pomoc, oproti negatívnemu vplyvu, ktorý môže vyplývať z narušenia hospodárskej súťaže. Na základe toho Komisia vykoná celkové hodnotenie pomoci, aby určila, či je možné dané opatrenie pomoci schváliť.  Ďalšie informácie možno nájsť aj v   MEMO/09/260   . Úplné znenie oznámenia bude k dostupné na internetovej adrese:    http://ec.europa.eu/comm/competition/state_aid/reform/reform.cfm
