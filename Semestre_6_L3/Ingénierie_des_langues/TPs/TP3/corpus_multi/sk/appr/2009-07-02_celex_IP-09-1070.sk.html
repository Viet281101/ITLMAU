IP/09/1070 V Bruseli 2. júla 2009 Nástroj EÚ na mikrofinancovanie vo výške 100 miliónov EUR na pomoc nezamestnaným pri zakladaní malých podnikov  Európska komisia dnes navrhla vytvorenie nového nástroja mikrofinancovania, pomocou ktorého sa malým podnikom a ľuďom, ktorí prišli o zamestnanie a chcú založiť svoj vlastný malý podnik poskytne mikroúver. Počiatočný rozpočet na tento nástroj bude predstavovať 100 miliónov EUR a vďaka spoločnej iniciatíve s medzinárodnými finančnými inštitúciami, najmä so skupinou Európskej investičnej banky (EIB), by mohol dosiahnuť 500 miliónov EUR. Nový nástroj je jedným z opatrení uvedených v oznámení Komisie: „Spoločný záväzok pre zamestnanosť“ z 3. júna (pozri   IP/09/859   a    MEMO/09/259   ).  „Hospodárska kríza tento rok spôsobí, že 3,5 milióna pracovníkov v EÚ príde o zamestnanie. Finančná kríza znemožnila poskytnutie úverov osobám, ktoré chcú založiť alebo rozvinúť svoj vlastný podnik“, uviedol komisár pre zamestnanosť a sociálne záležitosti Vladimír Špidla. „V súčasnom období recesie chceme nezamestnaným ponúknuť nový začiatok pomocou jednoduchšieho prístupu k úveru na zriadenie alebo rozvoj nových podnikov. A chceme pomôcť malým podnikom, aby sa rozvíjali aj napriek kríze. Prispeje to k tvorbe nových pracovných miest. EÚ môže zabezpečiť skutočnú pridanú hodnotu maximalizovaním výsledného efektu v spolupráci so skupinou EIB tým, že väčšiemu počtu ľudí dá šancu uskutočniť ich podnikateľské sny.“   Súčasný hospodársky pokles sa začal ako finančná kríza v dôsledku vážnych problémov s likviditou: banky si prestali navzájom poskytovať úvery a takisto prestali poskytovať úvery osobám na podnikanie a tvorbu pracovných miest. Cieľom nového nástroja mikrofinancovania je uľahčiť ľuďom, ktorí v súčasnej situácii zníženej ponuky úverov môžu mať problémy s prístupom k financiám potrebným na rozbehnutie nového podniku.   Pracovníci, ktorí stratili zamestnanie alebo im hrozí, že stratia zamestnanie, a ktorí chcú zriadiť svoj vlastný podnik, budú mať lepší prístup k financiám a budú môcť využívať dodatočné podporné opatrenia, ako napríklad mentoring, odbornú prípravu a koučing. Znevýhodnené osoby vrátane mladých ľudí, ktorí chcú založiť alebo rozvinúť svoj vlastný malý podnik, budú môcť takisto využívať záruky a pomoc pri príprave svojich podnikateľských plánov.   Očakáva sa, že vďaka počiatočnému rozpočtu vo výške 100 miliónov EUR sa zmobilizuje 500 miliónov EUR vo forme úverov v spolupráci s medzinárodnými finančnými inštitúciami, ako napríklad so skupinou EIB. Počas nadchádzajúcich ôsmich rokov by sa tak mohlo poskytnúť približne 45 000 pôžičiek. Okrem toho možnosť uplatniť si zvýhodnenú úrokovú sadzbu pre takéto pôžičky v rámci Európskeho sociálneho fondu uľahčí ľuďom prístup k financiám.  Mikroúver v EÚ znamená pôžičku v maximálnej výške 25 000 EUR. Je šitý na mieru mikropodnikov, ktoré majú do 10 zamestnancov (91 % všetkých európskych podnikov) a nezamestnaných alebo neaktívnych ľudí, ktorí chcú podnikať, ale nemajú prístup k bežným bankovým službám. 99 % novozaložených podnikov v Európe predstavujú mikropodniky alebo malé podniky a tretinu z nich rozbehli ľudia, ktorí boli nezamestnaní. O návrhu Komisie sa bude diskutovať v rámci postupu spolurozhodovania medzi členskými štátmi EÚ v Rade ministrov (tzv. hlasovanie kvalifikovanou väčšinou) a Európskym parlamentom. Komisia očakáva, že nový „nástroj mikrofinancovania v rámci programu Progress“ sa začne uplatňovať v roku 2010. Kontext Na jarnom zasadnutí Európskej rady a na samite o zamestnanosti, ktorý sa konal v máji v Prahe, sa určili a vymedzili tri kľúčové priority ako súčasť reakcie EÚ na krízu: udržanie zamestnanosti, vytváranie pracovných miest a podpora mobility. Vychádzajúc z tohto spoločného úsilia Komisia 3. júna navrhla „Spoločný záväzok pre zamestnanosť“ s cieľom urýchliť spoluprácu medzi EÚ a členskými štátmi, ako aj medzi európskymi sociálnymi partnermi zameranú na tieto tri priority. Dnešný návrh je jednou z iniciatív, ktoré boli navrhnuté 3. júna. Ďalšie informácie: Návrh Európskeho nástroja mikrofinancovania a sprievodný dokument   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Internetová stránka Európskej komisie o sociálnom vplyve krízy    http://ec.europa.eu/social/main.jsp?langId=en&amp;catId=736    Spoločný záväzok pre zamestnanosť    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
