IP/09/1690 V Bruseli 10. novembra 2009 Kladné vyhlásenie o zákonnosti účtovných kníh EÚ – pevné odhodlanie riešiť zostávajúce výzvy  Už druhý rok po sebe potvrdili externí audítori zákonný stav ročnej účtovnej závierky EÚ.  Pokiaľ ide o platby, od roku 2004 sa podarilo o polovicu znížiť čiastky, ktorým audítori udelili „červenú kartu“, a to vďaka výrazným pokrokom v oblasti finančného riadenia EÚ.  „Ďakujem Dvoru audítorov za správu, ktorá potvrdzuje, že naše úsilie prináša ovocie“, vyhlásil Siim Kallas, podp redseda Európskej komisie zodpovedný za administratívu, audit a boj proti podvodom.  „Po úspešnom zreformovaní systému účtovníctva sú naše účtovné knihy spoľahlivé.  Takisto som spokojný, že v súvislosti s platbami v rámci politiky poľnohospodárstva sme získali celkové pozitívne stanovisko, a to najmä vďaka nedávnym reformám SPP, ktoré poľnohospodárom a správnym orgánom výrazne zjednodušili prácu.  Pokiaľ ide o chyby, ktoré urobili členské štáty pri platbách regiónom EÚ, nebudeme prejavovať žiadnu zhovievavosť.  Vždy, keď vnútroštátne správne orgány minú finančné prostriedky nesprávnym spôsobom, bude Európska komisia žiadať ich vrátenie.“ Poľnohospodárske dotácie dostali zelenú  Celková situácia je uspokojivá.  Účtovníctvo bolo ohodnotené ako „pravdivé a skutočné“, získalo teda kladné vyhlásenie o zákonnosti.  Pokiaľ ide o výdavky, Komisii sa podarilo znížiť „červené“ výdavky o polovicu, z viac ako 60 % celkových výdavkov v roku 2004 na približne 30 % v minulom roku:  Figures and graphics available in PDF and WORD PROCESSED   Odhadované riziko chýb vo výdavkoch EÚ  Nízke riziko chýb sa podarilo dosiahnuť v prípade 70 % výdavkov EÚ (ich finančný vplyv sa odhaduje na 5 % alebo menej);  zostávajúci podiel tvoria platby v rámci politiky súdržnosti uskutočnené členskými štátmi, v prípade ktorých sa finančné riziko pre rozpočet EÚ účinne znižuje prostredníctvom rozsiahlejšieho spätného vymáhania vyplatených prostriedkov.  Celkovo udelili audítori výdavkom v oblasti poľnohospodárstva pozitívne stanovisko. Spätné vymáhanie vyplatených prostriedkov vzrástlo štvornásobne  Audítori odhadujú, že minimálne 11 % platieb, ktoré v roku 2008 uskutočnili členské štáty v mene EÚ na regionálne projekty a projekty na podporu zamestnanosti v rámci politiky súdržnosti, nemalo byť uhradených.  Hoci mnohé z týchto chýb boli spôsobené nesprávnym uplatňovaním finančných postupov EÚ a nenaznačujú, že došlo k zlyhaniu projektov alebo zneužitiu finančných prostriedkov, Komisia berie varovania audítorov veľmi vážne a je odhodlaná vymáhať späť od členských štátov všetky nesprávne vyplatené finančné prostriedky.  V roku 2008 bolo vo všetkých oblastiach politiky uplatnené spätné získavanie vyplatených prostriedkov vo výške 2,9 mld.   EUR . Pokiaľ ide len o platby v rámci politiky súdržnosti, suma vyplatených prostriedkov, ktoré Komisia a členské štáty žiadajú vrátiť, vzrástla v porovnaní s rokom 2007 štvornásobne a dosiahla výšku 1,6 mld.   EUR . Očakáva sa, že ďalšie prostriedky vo výške 1,1 mld.   EUR budú získané naspäť do konca roka 2009. Komisia zároveň pozastavuje platby dovtedy, kým členské štáty nevykonajú nápravné opatrenia. V priebehu posledných dvoch rokov bolo prijatých celkovo 15 rozhodnutí pozastaviť platby, pričom pripravované postupy týkajúce sa pozastavenia platieb zahŕňajú 28 programov. Preventívne opatrenia  Komisia zdieľa názor Dvora audítorov, že k mnohým chybám došlo v dôsledku zložitých pravidiel. Kvôli prevencii Komisia preto zvyšuje svoje úsilie zamerané na poskytovanie pomoci členským štátom v oblastiach náchylných na chyby a na šírenie správnych kontrolných postupov. Očakáva sa, že riziko chýb sa ďalej zníži prostredníctvom zjednodušenia finančných postupov (napr. častejšieho využívania paušálnych platieb vo výskumných projektoch), ktoré sa už uplatňujú na nové programy (na obdobie rokov 2007 – 2013). Okrem toho v súčasnosti prebieha verejná konzultácia o tom, ako zlepšiť finančné postupy EÚ. Ďalšie informácie: 1) Porovnajte si pravdivé údaje! Výdavky EÚ – mýty a fakty:    http://ec.europa.eu/budget/sound_fin_mgt/myths_en.htm    2) Informácie pre tlač:    http://europa.eu/press_room/press_packs/auditors/index_en.htm
