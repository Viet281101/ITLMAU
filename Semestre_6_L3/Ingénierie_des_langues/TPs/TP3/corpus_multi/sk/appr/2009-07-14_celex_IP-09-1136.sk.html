IP/09/1136    V Bruseli 14. júla 2009    Komisia aktualizovala zoznam leteckých spoločností so zákazom prevádzkovania letov v európskom vzdušnom priestore  Európska komisia včera podvečer jedenástykrát aktualizovala zoznam Spoločenstva leteckých spoločností so zákazom prevádzkovania letov vo vzdušnom priestore EÚ, do ktorého pribudli letecké spoločnosti ďalších dvoch krajín.  Touto aktualizáciou sa ruší zákaz uložený piatim leteckým spoločnostiam vzhľadom na postačujúce zlepšenia z hľadiska bezpečnosti.   „V oblasti bezpečnosti leteckej dopravy si nemôžeme dovoliť žiadne kompromisy a musíme byť ostražití.  Občania majú právo využívať bezpečnú leteckú dopravu kdekoľvek na svete“, vyhlásil podpredseda Komisie Antonio Tajani a dodal: „Nemôžeme akceptovať, aby letecké spoločnosti pri prevádzkovaní služieb v rámci Európy plnili iné normy ako pri prevádzke mimo nej. Je najvyšší čas, aby medzinárodné spoločenstvo prehodnotilo svoju politiku v oblasti bezpečnosti. Leteckým spoločnostiam, ktoré nespĺňajú požadované normy, by sa nemalo povoliť prevádzkovanie služieb nikde na svete. Tento zoznam do značnej miery prispel k posilneniu bezpečnosti európskeho vzdušného priestoru. Postupne by sme mali vypracovať medzinárodnú stratégiu založenú na spolupráci medzi krajinami na celom svete.“  Týmto novým zoznamom sa nahrádza predchádzajúci zoznam a možno doň nahliadnuť na webovej stránke Komisie  (   http://ec.europa.eu/transport/air-ban/   ) .  Z tejto najnovšej aktualizácie zoznam u vyplývajú dva kľúčové závery: a) zoznam sa považuje za výrazný stimul na odstraňovanie nedostatkov v oblasti bezpečnosti, pričom vymazanie spoločnosti zo zoznamu je naozaj možné v prípade, ak dotknuté strany začnú účinne uplatňovať riadne nápravné opatrenia, aby dosiahli súlad so všetkými príslušnými bezpečnostnými normami, b) koncepcia zoznamu Spoločenstva sa pri zaisťovaní bezpečnosti leteckej dopravy v čoraz väčšej miere osvedčuje skôr ako nástroj prevencie, a nie potrestania. Ako príklad možno uviesť množstvo prípadov, keď Spoločenstvo úspešne vyriešilo eventuálne bezpečnostné hrozby ešte predtým, ako sa rozhodlo použiť drastické opatrenie na zavedenie obmedzení.   V oblasti bezpečnosti došlo v prípade indonézskych orgánov civilného letectva k značným zlepšeniam a úspechom. Od uloženia zákazu v júli 2007 možno zo zoznamu vymazať štyroch leteckých dopravcov – Garuda Indonesia, Airfast Indonesia, Mandala Airlines a Premiair, pretože orgány ich krajiny garantujú, že títo dopravcovia dodržiavajú medzinárodné bezpečnostné normy. Zo zoznamu bol vymazaný aj thajský letecký dopravca One Two Go, keďže thajské letecké orgány zrušili jeho osvedčenie. Zohľadňuje sa aj pokrok orgánov civilného letectva v Angole a jej leteckého dopravcu TAAG Angola Airlines dosiahnutý pri postupnom odstraňovaní akýchkoľvek nedostatkov v oblasti bezpečnosti. V tejto súvislosti orgány civilného letectva Angoly a Portugalska podpísali dohodu o spolupráci a pomoci, na základe ktorej sa leteckej spoločnosti TAAG opäť povolilo prevádzkovať lety do Portugalska, ale len s obmedzeným počtom lietadiel a za veľmi prísnych podmienok.  Táto aktualizácia zdôrazňuje aj pokračujúci dialóg s určitými štátmi týkajúci sa bezpečnosti ich leteckých dopravcov. V tejto súvislosti sa na základe dôkazov o zlepšeniach v oblasti bezpečnostných noriem bude pozorne monitorovať správanie rôznych ruských leteckých dopravcov, ktorým ruské orgány uložili prevádzkové obmedzenia.  V tejto aktualizácii sa ďalej zohľadňuje úsilie vyvíjané orgánmi civilného letectva Indonézie, Gabonu, Ukrajiny a Angoly zlepšiť vykonávanie dohľadu s cieľom zvýšiť bezpečnosť a na tento účel úzko spolupracovať s Komisiou.  Bezpečnostné nedostatky identifikované v systéme dohľadu leteckými orgánmi Zambie a Kazachstanu mali za následok zákaz prevádzkovania letov v prípade všetkých leteckých dopravcov z týchto dvoch krajín s výnimkou kazašského leteckého dopravcu Air Astana, ktorého prevádzkové služby sú v rámci Spoločenstva povolené za prísnych podmienok. Napriek tomu všetci leteckí dopravcovia, na ktorých sa vzťahuje súčasná a predchádzajúca aktualizácia, budú na letiskách Spoločenstva naďalej podliehať prioritným inšpekciám lietadiel na ploche, aby sa zabezpečilo, že sa budú konzistentne pridŕžať príslušných bezpečnostných noriem.  Zoznam Spoločenstva preto od dnešného dňa zahŕňa deväť jednotlivých leteckých dopravcov, ktorých letecká prevádzka sa v Európskej únii úplne zakazuje. Sú to: Air Koryo z Kórejskej ľudovodemokratickej republiky, Air West zo Sudánu, Ariana Afghan Airlines z Afganistanu, Siem reap Airways International z Kambodže, Silverback Cargo Freighters z Rwandy, Motor Sich, Ukraine Cargo Airways, Ukrainian Mediterranean Airlines a Volare z Ukrajiny. Zákaz platí ďalej pre všetkých (246) leteckých dopravcov z 12 krajín – Angoly, Beninu, Konžskej demokratickej republiky, Rovníkovej Guiney, Gabonu (s výnimkou troch leteckých dopravcov, ktorí prevádzkujú svoje služby pri plnení určitých podmienok a obmedzení), Indonézie (s výnimkou štyroch leteckých dopravcov, ktorí boli zo zoznamu vymazaní), Kazachstanu (s výnimkou jedného leteckého dopravcu, ktorý prevádzkuje svoje služby pri plnení určitých podmienok a obmedzení), Kirgizskej republiky, Libérie, Sierry Leone, Svazijska a Zambie. Sedem leteckých dopravcov, ktorým je povolené prevádzkovať svoje služby pri plnení určitých podmienok a obmedzení: TAAG Angola Airlines, Air Astana z Kazachstanu, Gabon Airlines, Afrijet a SN2AG z Gabonu, Air Bangladesh a Air Service Comores.  Bezpečnostné audity Medzinárodnej organizácie civilného letectva (ICAO) sú základom a jedným zo spoločných kritérií použitých pri ukladaní zákazu prevádzky. Posilňovanie spolupráce s ICAO v tejto oblasti zohráva preto významnú úlohu. Táto otázka bola hlavnou témou stretnutia podpredsedu Komisie Tajaniho a predsedu Rady ICAO, pána Kobeha, ktoré sa uskutočnilo 9. júla. Do správy o fungovaní pravidiel, ktorá sa vypracuje v tomto roku, budú zahrnuté aj návrhy na posilnenie medzinárodného rozmeru spolupráce.
