IP/09/ 1665  V Bruseli 3. novembra 2009  Jednotná oblasť platieb v eurách (SEPA):  cezhraničné inkaso je teraz realitou  (pozri   MEMO/09/489   )   Od 2. novembra banky umožnia svojim spotrebiteľom vykonávať pravidelné platby prostredníctvom nového inkasného systému SEPA.  Znamená to, že spotrebitelia a podniky budú po prvýkrát môcť vykonávať inkasné transakcie medzi rôznymi krajinami eurozóny.  Tento systém, ktorý spravuje samotné odvetvie, podporujú nové predpisy EÚ o platobných službách a cezhraničných platbách, ktoré nadobudli účinnosť 1. novembra a ich účelom je zaistiť, aby inkasný systém SEPA bol rovnako jednoduchý, efektívny a bezpečný ako vnútroštátne systémy, a aby zároveň nebol nákladnejší.  Do nového systému sa v eurozóne už prihlásilo niekoľko tisíc bánk.  Komisár pre vnútorný trh a služby Charlie McCreevy v tejto súvislosti uviedol:  „Je to ďalší významný úspech na ceste k jednotnej oblasti platieb v eurách.  Vďaka úsiliu bankového odvetvia a spoľahlivej právnej základni na úrovni EÚ je teraz možné vykonávať inkasné platby medzi rôznymi krajinami eurozóny – to je dobrá správa pre spotrebiteľov, podniky aj hospodárstvo ako celok.  Ide o nový a vysoko inovatívny produkt so skutočnými praktickými prínosmi; vyzývam banky, ktoré dosiaľ nie sú účastníkmi tohto systému, aby sa pripojili k tisícom bankových inštitúcií, ktoré sa doňho už prihlásili. Inkasný systém SEPA  Inkaso je pre spotrebiteľov výhodným spôsobom na vykonávanie opakovaných platieb a pre spoločnosti efektívnou metódou na výber platieb, napríklad pokiaľ ide o účty za vodu, plyn, elektrinu a telekomunikačné služby, alebo predplatné časopisov a periodík.  Inkaso sa vykonáva z podnetu veriteľov, ale zákazníci majú vždy právo rozhodnúť sa, či inkaso zo svojho bankového účtu povolia alebo nie.  Používanie inkasa je široko rozšírené v mnohých krajinách eurozóny, v súčasnosti však neexistuje celoeurópsky systém umožňujúci vykonávanie týchto platieb cez hranice.  Do nového systému sa ku dňu spustenia systému už prihlásilo niekoľko tisíc európskych bánk. Právny základ EÚ  Smernicou o platobných službách (SPS) sa zaisťuje, aby elektronické platby v rámci EÚ – najmä inkasá ako aj prevody a platby platobnými kartami – boli tak jednoduchými, účinnými a bezpečnými ako zodpovedajúce domáce platby.  Okrem toho SPS podporuje práva a ochranu všetkých používateľov platobných služieb, ako sú spotrebitelia, maloobchodníci, podniky a verejné orgány.  Väčšina členských štátov implementovala smernicu do stanoveného termínu, ktorým bol 1. november, zatiaľ čo ostatné štáty by tak mali učiniť do konca roku (s dvoma výnimkami:  Fínsko a Švédsko).  Revidované nariadenie o cezhraničných platbách rozširuje zása du rovnocenných poplatkov za vnútroštátne a cezhraničné platby v eurách ( do 50 000 EUR) na inkasá.  Prevody, elektronické platby (vrátane transakcií vykonaných platobnými kartami a výbery hotovosti z bankomatov už boli zahrnuté do predchádzajúcej verzie nariadenia.  Okrem toho, s cieľom uľahčiť zavedenie inkasného systému SEPA nariadenie takisto zavádza dočasné pravidlá o mnohostranných výmenných poplatkoch medzi bankami a ustanovuje termín na úplnú dosiahnuteľnosť inkasných transakcií do novembra 2010 v krajinách eurozóny.  Pre banky mimo eurozóny je termínom november 2014. Súvislosti týkajúce sa SEPA  Jednotná oblasť platieb v eurách (SEPA je oblasť, v ktorej občania, spoločnosti a ďalšie hospodárske subjekty budú môcť vykonávať a prijímať platby v eurách v rámci Európy, či už cezhranične medzi sebou alebo v rámci národných hraníc, na základe rovnakých podmienok, práv a povinností, bez ohľadu na miesto ich sídla.  Inými slovami, platby v eurách v rámci celej Európy budú teda také jednoduché, lacné a bezpečné, ako je vykonávanie domácich platieb.  SEPA umožní harmonizovať milióny každodenných elektronických platieb, či už sú to prevody, inkasá alebo platby platobnými kartami (debetnými alebo kreditnými kartami).  SEPA umožní spotrebiteľom vykonávať a prijímať bezhotovostné platby v eurách kdekoľvek na území SEPA (t. j. EÚ 27, Island, Lichtenštajnsko, Nórsko, Švajčiarsko a Monako), pričom sa použije jednotný bankový účet a jednotné platobné nástroje.  SEPA je preto prirodzeným pokračovaním zavedenia eura a ďalším krokom v realizácii efektívneho jednotného trhu v Európe. Jednotná oblasť platieb v eurách je iniciatívou európskeho bankového odvetvia zastúpeného Európskym platobným výborom, ktorý významne podporuje Komisia a Európska centrálna banka (ECB). Viac informácií sa nachádza na webovej stránke: SEPA:   http://ec.europa.eu/internal_market/payments/sepa/index_en.htm   Smernica o platobných službách:   http://ec.europa.eu/internal_market/payments/framework/index_en.htm   Nariadenie o cezhraničných platbách:   http://ec.europa.eu/internal_market/payments/crossborder/index_en.htm
