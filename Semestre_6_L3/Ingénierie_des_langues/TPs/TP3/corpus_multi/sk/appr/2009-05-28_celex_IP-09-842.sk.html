IP/09/842 V Bruseli 28. mája 2009 Potraviny a nápoje: Komisia navrhuje kroky, ako čo najlepšie využiť obchodné schémy a schémy kvality  S cieľom zlepšiť komunikáciu týkajúcu sa kvality poľnohospodárskych výrobkov je potrebné prijať opatrenia, aby sa pomohlo prepojiť poľnohospodárov so spotrebiteľmi. Aj schémy označovania kvality musia byť pre ľudí ľahšie použiteľné a pochopiteľnejšie a politika EÚ musí byť koherentnejšia. Toto sú hlavné odporúčania oznámenia Európskej komisie o politike kvality poľnohospodárskych výrobkov, ktorá sa dnes schválila. Poľnohospodári EÚ plnia jedny z najprísnejších požiadaviek na svete, pokiaľ ide o ochranu životného prostredia, dobré životné podmienky zvierat a využívanie pesticídov a veterinárnych liečiv. Navyše využívajú svoju odbornú znalosť a skúsenosť, aby dali svojim výrobkom individuálne kvality, ktoré im pridávajú hodnotu. Ale dostávajú poľnohospodári spravodlivú odmenu za svoje snaženie? Dostávajú spotrebitelia presné informácie o charakteristikách výrobkov a o podmienkach hospodárenia?  „Agropotravinársky sektor EÚ si zaslúžil svoju dobrú povesť vďaka znamenitej kvalite počas niekoľkých desaťročí, ak nie storočí“, povedala Marianne Fischerová Boelová, komisárka pre poľnohospodárstvo a rozvoj vidieka. „Naši poľnohospodári si musia na tomto dobrom mene zakladať, aby si udržali konkurencieschopnosť. Musia lepšie komunikovať so spotrebiteľmi o kvalite svojich výrobkov. EÚ je ochotná pomôcť v tomto úsilí. Máme jedinečnú príležitosť zaviesť viac koherencie a jednoduchosti do našich rôznych označovacích a certifikačných schém.“ V tomto oznámení Komisia navrhuje najmä:   Rozšíriť označovanie, ktoré identifikuje miesto, kde sa poľnohospodársky výrobok vyrobil.   Preskúmať realizovateľnosť ustanovenia špecifických voliteľných vyhradených výrazov pre „výrobok horského poľnohospodárstva“ a „tradičný výrobok“. Tradičný výrobok by mohol nahradiť schému „zaručenej tradičnej špeciality“.   Vytvoriť jednotný register pre všetky geografické označenia (pre vína, liehoviny, poľnohospodárske výrobky a potraviny) pri zachovaní špecifík každého systému.   Zlepšiť jednotný trh pre výrobky na ktoré sa vzťahujú schémy označovania, najmä v prípade ekologických produktov.    Zlepšiť medzinárodnú ochranu zemepisných označení a prispieť k rozvoju medzinárodných noriem pre obchodné normy a ekologický produkt.    Rozvinúť príručky „osvedčeného postupu“ pre súkromné certifikačné schémy na obmedzenie možného zavádzania spotrebiteľa a obmedzenie byrokracie pre poľnohospodárov.   Kontext  Oznámenie bolo vypracované na základe 560 prijatých príspevkov ako reakcie na Zelenú knihu o kvalite poľnohospodárskeho výrobku z októbra 2008 a príspevku z konferencie na vysokej úrovni, ktorá sa organizovala počas predsedníctva Českej republiky v marci roku 2009.  Poľnohospodárske obchodné normy a smernice sú kľúčom k spravodlivému obchodu a predchádzaniu zavádzaniu spotrebiteľa, pokiaľ ide o vlastnosti výrobku. Zabezpečujú základné vlastnosti výrobku (čo možno nazývať „maslom“?); klasifikácie výrobkov (aký je minimálny obsah tuku „polotučného mlieka“?); a definície „vyhradených názvov“ pridávajúcich hodnotu (čo sa považuje za „olivový olej lisovaný za studena“?); a ustanovujú požiadavky na pôvod alebo označenie miesta výroby.  Schémy zemepisného označenia podporujú vysokú kvalitu poľnohospodárskej produkcie, chránia hodnotné názvy výrobkov pred zneužitím a napodobňovaním a pomáhajú spotrebiteľom tak, že ich informujú o špecifických vlastnostiach výrobkov. Zaregistrovalo sa približne 3000 názvov vín, liehovín, poľnohospodárskych výrobkov a potravín.  ZTŠ (zaručené tradičné špeciality) zvýrazňujú tradičný charakter, pokiaľ ide o zloženie alebo o spôsob výroby. Podľa tejto schémy sa registrovalo len 20 názvov.  Ekologické poľnohospodárstvo: Komisia chce odstrániť trhové prekážky na jednotnom trhu pri používaní rozličných národných noriem. Nové ekologické logo, ktoré sa pripravuje (pozri   IP/08/640   ) a ktoré sa bude povinne uplatňovať na EÚ produkty od 1. júla 2010, by tomuto procesu malo pomôcť.  Certifikačné schémy: Súkromné a vnútroštátne certifikačné schémy zabezpečujú sledovanie určitých aspektov produktu alebo jeho výrobných metód, ako je ustanovené v špecifikácii. Napriek určitým problémom (napr. prekážkam jednotného trhu, možného zavádzania spotrebiteľa a duplicitným schémam) zúčastnené strany vykonávajú kroky na ich riešenie – preto Komisia v tomto čase nevidí dôvod na legislatívnu úpravu.   http://ec.europa.eu/agriculture/quality/policy/communication_en.htm
