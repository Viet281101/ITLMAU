IP/09/674
V Bruseli 29. apríla 2009Platy v sektore finančných
služieb: Komisia ustanovuje zásady odmeňovania zamestnancov
rozhodujúcich o rizikových transakciách
vo finančných inštitúciáchEurópska komisia prijala
odporúčanie o odmeňovaní v sektore
finančných služieb. Členským štátom sa v
ňom odporúča zabezpečiť, aby finančné
inštitúcie uplatňovali také politiky odmeňovania
zamestnancov rozhodujúcich o rizikových transakciách,
ktoré sú v súlade so správnym
a s účinným riadením rizika a ktoré ho
podporujú. V odporúčaní sa ustanovujú usmernenia
týkajúce sa štruktúry platu, postupu pri tvorbe
a  implementácii politík odmeňovania
a  úlohy dozorných orgánov
pri preskúmaní politík odmeňovania finančných
inštitúcií. Komisia prijala aj odporúčanie o
odmeňovaní riadiacich pracovníkov (pozri IP/09/673).
Komisár pre vnútorný trh Charlie Mc Greevy uviedol:
„V odvetví finančných služieb doteraz existovalo
príliš veľa neetických stimulov. Nie je rozumné ani
zdravé, aby platové stimuly motivovali nadmerné
podstupovanie rizika s cieľom dosiahnuť rýchly zisk. V rámci
skupiny G20 sa dosiahla dohoda o zavedení prísnych nových
zásad FSF (Fórum finančnej stability), ktoré sa
týkajú systémov odmeňovania. Komisia udáva smer.
Stimuly musia byť zlučiteľné s dlhodobou ziskovosťou
spoločností. Samozrejme, výška odmeňovania by aj
naďalej mala závisieť od výkonu. Kritériá
výkonnosti by však mali byť upravené vzhľadom na riziko
a zohľadňovať náklady na kapitál
a likviditu. Tvorba politík odmeňovania a dohľad nad nimi by
sa nemali delegovať na vedúcich pracovníkov, ale mala by za
ne aj v budúcnosti zodpovedať správna rada.
Z hľadiska propagovania správnych postupov pri
odmeňovaní vo finančných inštitúciách je
takisto potrebné, aby dozorné orgány zohrávali
pri preskúmaní postupov v tejto oblasti väčšiu
úlohu.“
V odporúčaní sa členské štáty
vyzývajú na prijatie opatrení v štyroch oblastiach:Štruktúra platu: Politiky odmeňovania zamestnancov
rozhodujúcich o rizikových transakciách by mali
byť v súlade so správnym a s účinným
riadením rizika a podporovať ho. S týmto zámerom
by finančné inštitúcie mali dosiahnuť primeranú
rovnováhu medzi výškou základného platu a
výškou odmeny. Vyplatenie hlavnej časti odmeny by sa malo
odložiť, aby sa zohľadnili riziká spojené s
príslušným výkonom počas celého hospodárskeho
cyklu. V kritériách merania výkonu by sa mala
uprednostniť dlhodobá výkonnosť finančných
inštitúcií a príslušný výkon by sa mal
upraviť vzhľadom na riziko, náklady na kapitál a
likviditu. Ak sa preukáže, že údaje boli jednoznačne
nesprávne uvedené, mali by mať finančné
inštitúcie možnosť žiadať vrátenie
vyplatených odmien (tzv. claw-back).
Správa: Politika odmeňovania by mala byť interne
transparentná, jasne a riadne zdokumentovaná a mala by
zahŕňať opatrenia na prechádzanie konfliktom
záujmov. Správna rada by mala byť zodpovedná
za dohľad nad uplatňovaním politiky odmeňovania v
celej finančnej inštitúcii s primeraným
využívaním funkcií vnútornej kontroly a
personálnych oddelení alebo expertov. Členovia správnej rady
a ostatní zamestnanci, ktorí sa podieľajú na tvorbe
a uplatňovaní politík odmeňovania, by mali byť
nezávislí.
Zverejňovanie: Zúčastnené strany by mali byť
o politike v oblasti odmeňovania primerane informované.
Zverejnené informácie by mali byť jasné
a zrozumiteľné a obsahovať základné prvky politiky
odmeňovania, jej tvorby a uplatňovania.
Dozor: Dozorné orgány by mali zabezpečiť pomocou
dozorných nástrojov, ktoré majú k dispozícii, aby
finančné inštitúcie v čo najväčšej miere
dodržiavali zásady správnej politiky odmeňovania a aby boli
ich politiky odmeňovania v súlade s účinným
riadením rizika. Dozorné orgány by pri posudzovaní
dodržiavania zásad správnych politík odmeňovania
mali brať do úvahy charakter a veľkosť finančnej
inštitúcie a komplexnosť jej činností, aby sa
zohľadnila otázka proporcionality.Odporúčanie
sa primerane zaoberá úsilím, ktoré už viaceré
členské štáty vynaložili, a jeho cieľom je
podporiť tento vývoj určením najlepšej praxe, aby sa v
EÚ dosiahla lepšia konvergencia. Odporúčanie sa
vzťahuje na všetky sektory odvetvia finančných
služieb, aby sa predišlo medzerám a vyhlo narušeniu
hospodárskej súťaže medzi rôznymi sektormi a
finančnými inštitúciami. Zásady platia pre všetky
kategórie zamestnancov, ktorých pracovné činnosti majú
podstatný vplyv na rizikový profil finančnej
inštitúcie. 
Na odporúčanie nadviažu legislatívne návrhy, aby
systémy odmeňovania podliehali prísnemu dohľadu. V júni
Komisia predloží návrhy na revíziu smernice
o kapitálových požiadavkách, čím sa má
zabezpečiť, aby regulačný kapitál dostatočne
kompenzoval riziká vyplývajúce z bankového obchodného
portfólia, sekuritizačných pozícií a politík
odmeňovania.
Komisia po uplynutí jedného roka na základe
získaných skúsenosti a výsledkov monitorovania preskúma
obe odporúčania a predloží hodnotiacu správu o ich
uplatňovaní členskými štátmi.
Úplné znenie odporúčania je k dispozícii na
internetovej stránke:
http://ec.europa.eu/internal_market/company/directors-remun/index_en.htm
MEM0/09/212
