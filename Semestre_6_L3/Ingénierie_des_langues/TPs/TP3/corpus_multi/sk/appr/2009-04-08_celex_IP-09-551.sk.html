IP/09/551
V Bruseli 8. apríla 2009Komisia stanovuje prísnejšie ciele
pre rýchlejšie platby týkajúce sa grantov a zmlúv
EÚDnes bola prijatá iniciatíva, ktorou sa
zavádzajú nové a prísnejšie ciele pre platby z
európskych fondov, ktoré sú priamo spravované Európskou
komisiou. Cieľom návrhov je posilniť
prebiehajúce snahy a urýchliť tok finančných
prostriedkov v prospech príjemcov, ktorými sú často
malé podniky a miestne riadiace orgány. Návrhy sa budú
týkať finančných prostriedkov vo výške 15
miliárd EUR s osobitnými lehotami splatnosti v oblastiach,
ako je výskum, vzdelávanie a mládež, energetika a
doprava.  Jedným z kľúčových cieľov je
skrátenie lehôt na predbežné financovanie grantov a
zmlúv EÚ z 30 na 20 dní. Návrhy dopĺňajú
nedávno prijaté rozhodnutia o urýchlení platieb v prospech
projektov štrukturálnych fondov, ako to bolo uvedené v rámci
Plánu hospodárskej obnovy Európy (IP/08/1983),
ako aj návrhy zamerané na boj proti oneskoreným platbám v
obchodných transakciách (IP/09/552).
Dalia Grybauskaitėová, komisárka EÚ pre
finančné plánovanie a rozpočet, uviedla, že
„cieľom dnešného návrhu je získať maximum
zo súčasných finančných pravidiel, aby sa tak
urýchlilo 415 000 priamych platieb, ktoré Komisia uskutoční
každý rok“. Komisárka zdôraznila
aktuálnosť návrhu a dodala, že
„súčasná hospodárska klíma si vyžaduje
okamžité opatrenia na uľahčenie situácie príjemcov
finančných prostriedkov. Touto iniciatívou sa tiež
pripraví cesta pre budúce zmeny finančných pravidiel EÚ
plánované na rok 2010“. 
Hlavný dôraz sa v oznámení kladie na skrátenie
lehôt na predbežné financovanie alebo prvé platby z 30 na 20
dní. Tieto platby sú najpriamejšie, pretože si
nevyžadujú žiadne zložité administratíve ani
byrokratické postupy, a predstavujú okolo 9,5 miliardy EUR.
Pokiaľ ide o ostatné centrálne spravované platby
(predstavujúce zhruba 5,5 miliardy EUR), cieľom je skrátenie
lehôt splatnosti zo 45 na 30 dní, čím sa zosúladia
platby Európskej komisie so smernicou o boji proti oneskoreným
platbám v obchodných transakciách. Komisia tiež vyzve svoje
útvary, aby častejšie používali paušálne a
jednorazové sumy pre centrálne spravované granty a zmluvy. 
Zjednodušenie všeobecných postupov ešte pred tým,
ako sa projekty začnú, môže prispieť k
rýchlejším platbám; zavedú sa teda opatrenia, na
základe ktorých budú mať útvary Komisie
možnosť uverejňovať výzvy na predkladanie návrhov
pokrývajúce obdobie dvoch rokov namiesto jednotlivých rokov, ako
aj možnosť použiť štandardné výzvy.
Šírenie poznatkov a skúseností je dôležitým
aspektom pri urýchľovaní platieb a Generálne
riaditeľstvo Komisie pre rozpočet (DG BUDG) bude zohrávať
aktívnejšiu úlohu pri poskytovaní pomoci ostatným
útvarom, aby tak tieto útvary splnili rozličné podmienky
vyžadované na rýchle viazanie ich rozpočtov. Zavedenie
zrýchlených postupov pre verejné obstarávanie a granty sa
bude v čo najširšej miere podporovať.
Útvary Komisie budú povinné poskytovať oficiálne
správy o plnení týchto cieľov v rámci svojich
výročných správ o činnosti.
