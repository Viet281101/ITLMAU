IP/09/348
V Bruseli 4.marca 2009Uverejnenie Súhrnnej správy
o činnosti Európskej únie v roku
2008Komisia uverejnila súhrnnú správu o
činnosti Európskej únie venovanú fungovaniu Únie v roku
2008. Medzinárodná finančná kríza, zmena klímy
a viaceré medzinárodné konflikty patria medzi
významné udalosti uplynulých dvanástich mesiacov, na
ktoré Únia rýchlo a účinne zareagovala a zaujala
tak popredné miesto na svetovej politickej scéne.
Z inštitucionálneho hľadiska bolo udalosťou roka
spomalenie procesu ratifikácie Lisabonskej zmluvy
v dôsledku záporného výsledku jarného referenda
v Írsku a jeho následné oživenie na decembrovom
zasadnutí Európskej rady.
Pri príležitosti vydania súhrnnej správy za rok 2008
predseda Komisie Barroso uviedol, že: „počas
päťdesiatich rokov svojej existencie európske
inštitúcie preukázali svoju schopnosť rýchlo
reagovať na celosvetové výzvy, čoho dôkazom je aj rok
2008. Európska hospodárska a menová únia, ktorá
tento rok oslavuje desiate výročie svojho vzniku, tiež
dokázala, že euro môže poskytnúť
účinnú ochranu tvárou v tvár finančnej
kríze celosvetového rozsahu".
Súhrnná správa sa týka činnosti všetkých
inštitúcií a orgánov Únie a jej cieľom
je poskytnúť celkový prehľad o významných
udalostiach a hlavných trendoch, ktoré charakterizovali
fungovanie EÚ  roku 2008.
Rok 2008 bol rokom veľkých výziev, na ktoré
členské štáty a inštitúcie reagovali
spoločne. Európska únia sa ujala vedúcej úlohy
v rámci úsilia zameraného na skutočnú a
komplexnú reformu medzinárodného finančného
systému. Na zmiernenie vplyvu finančnej krízy na európske
hospodárstva boli prijaté núdzové opatrenia
s cieľom koordinovať európske reakcie na túto
celosvetovú krízu. Cieľom plánu hospodárskej obnovy
Európy, v ktorom sa odporúčajú krátkodobé
opatrenia zamerané na podporu dopytu, je zachovať zamestnanosť
a prispieť k obnoveniu dôvery. Okrem iného sa
v ňom počíta s rýchlym, cieleným a
dočasným rozpočtovým stimulom vo výške
približne 200 miliárd eur, t. j. 1,5 % hrubého domáceho
produktu (HDP) Únie.
Inštitúcie okrem toho venovali veľkú pozornosť
ďalšej významnej téme roku 2008, ktorou bolo vymedzenie
európskej energetickej politiky, ktorá by náležite
zohľadňovala problematiku zmeny klímy. Na decembrovom
zasadnutí Európskej rady bola dosiahnutá dohoda
týkajúca sa ambiciózneho súboru opatrení v oblasti
energetiky a klímy, ktorého cieľom je umožniť
Únii do roku 2020 znížiť emisie skleníkových
plynov aspoň o 20 % a zvýšiť podiel energie z
obnoviteľných zdrojov na celkovej spotrebe energie na 20 %.
K významnému vývoju došlo v roku 2008 aj
v súvislosti s priebehom procesu ratifikácie Lisabonskej
zmluvy. V referende zorganizovanom 12. júna v Írsku, ktoré
ako jediný štát referendum usporiadalo, sa 53,4 %
zúčastnených voličov vyslovilo proti ratifikácii
Lisabonskej zmluvy. Podarilo sa však nájsť východisko
z tejto situácie - Únia prostredníctvom právne
záväzných vyhlásení objasní tie aspekty zmluvy,
ktoré v Írsku vzbudili obavy, a nové referendum sa bude
konať v roku 2009 ešte pred koncom funkčného obdobia
súčasnej Komisie.
Vonkajšia politika zohrávala v roku 2008 na európskej
scéne dôležitú úlohu, počínajúc
projektom Únie pre Stredozemie až po partnerstvo s krajinami
východnej Európy a rozvoj tzv. „Čiernomorskej
synergie“. Medzi ďalšie priority Únie patrilo
vyriešenie otvoreného konfliktu, ktorý vypukol
v Gruzínsku, a problému bezpečnosti dodávok
energie.
Správa na približne 250 stranách poskytuje prehľad
o vývoji v jednotlivých oblastiach činnosti podľa
štyroch strategických cieľov, ktoré Komisia vymedzila na
začiatku svojho funkčného obdobia: prosperita, solidarita,
bezpečnosť a úloha Únie ako globálneho partnera.
Ďalšie tri kapitoly sú venované fungovaniu
inštitúcií a orgánov, rozpočtu
a finančným činnostiam a všeobecnému
politickému a hospodárskemu rámcu činností
Spoločenstva. V poslednej z uvedených kapitol sa okrem
iného poukazuje na pokrok, ktorý bol v roku 2008 dosiahnutý
v tak dôležitých oblastiach, ako sú snaha
o zlepšovanie právnej úpravy a znižovanie
administratívneho zaťaženia podnikov.
Súhrnná
správa je prístupná v 22 úradných jazykoch Únie na
internete prostredníctvom portálu Europa: http://europa.eu/generalreport/sk/welcome.htm.
Čoskoro tiež bude k dispozícii na predajných miestach
publikácií Európskej únie.
