IP/09/1188 V Bruseli 24. júla 2009  Komisia bilancuje pokr ok dosiahnutý v oblasti trvalo udržateľného rozvoja   Európska únia začlenila za posledné roky cieľ trvalo udržateľného rozvoja do mnohých svojich politík.  Predovšetkým sa stala lídrom v boji proti zmenám klímy a v presadzovaní nízkouhlíkového hospodárstva.  Popritom však vo viacerých oblastiach v rámci EÚ pretrvávajú neudržateľné trendy a to si vyžaduje, aby sa vyvinulo viac úsilia. Po troch rokoch od zavedenia stratégie trvalo udržateľného rozvoja v EÚ Komisia bilancuje vývojové trendy na úrovni EÚ a otvára obdobie reflexie o budúcnosti tejto stratégie.  Predseda Komisie José Manuel Barroso vyhlásil : „ V súvislosti so začleňovaním trvalo udržateľného rozvoja do jednotlivých politík EÚ sme dosiahli významný pokrok. Táto bilancia poukazuje na výsledky dosiahnuté za posledné tri roky a na oblasti, v ktorých sa ešte bude musieť konať. Hospodárska kríza je vynikajúcou príležitosťou na vybudovanie nového trvalo udržateľného hospodárstva prostredníctvom inteligentného ekologického rastu. Dúfam, že táto bilancia bude stimulovať reflexiu o tom, ako čo najlepším spôsobom dosiahnuť pokrok v oblastiach, akými sú energetická spotreba v odvetví dopravy, postupná strata biodiverzity alebo degradácia nášho ekosystému.“  Bilancia potvrdzuje, že vo všetkých siedmich prioritných oblastiach stratégie sa zaznamenal pozitívny vývoj politík EÚ.  Ako príklady možno uviesť klimaticko-energetický balík EÚ z decembra 2008, opatrenia zamerané na ekologizáciu dopravy a inteligentnejšie dopravné systémy, zlepšenie energetickej účinnosti budov, revízie smerníc o environmentálnom dizajne a environmentálnej značke, vytvorenie integrovaného rámca námornej politiky a stratégie EÚ v oblasti zdravia, práce vykonávané v oblasti migrácie a boj proti chudobe a vylúčeniu. Pokročili aj práce v prierezových oblastiach, ako sú vzdelávanie, výskum a financovanie. Vo viacerých oblastiach však pretrvávajú neudržateľné trendy.  Napríklad dopyt po prírodných zdrojoch narastá, biodiverzita sa zmenšuje a energetická spotreba v odvetví dopravy sa naďalej zvyšuje.  Súčasná hospodárska a finančná kríza ukázala, že trvalá udržateľnosť je kľúčovým faktorom aj vo finančných systémoch a v hospodárstve ako takom. Opatrenia zamerané na podporu reálneho hospodárstva a na obmedzovanie dosahu súčasnej krízy na spoločnosť musia byť v súlade s cieľmi dlhodobej udržateľnosti a so stratégiou inteligentného ekologického rastu. Bilancia vyzýva na reflexiu o tom, akým smerom by sa mohla stratégia trvalo udržateľného rozvoja EÚ uberať v budúcnosti. V tejto súvislosti by stálo za to pouvažovať nad možnosťami ako napríklad väčšie zosúladenie s lisabonskou stratégiou pre rast a zamestnanosť a s ďalšími prierezovými stratégiami EÚ, ďalšia racionalizácia stratégie a vylepšenie monitorovania a koordinácie. Správa, ktorá bola dnes prijatá, umožní Európskej rade, aby do svojho nadchádzajúceho zasadnutia v decembri preskúmala súčasné priority a priniesla nové smerovania v súvislosti s budúcnosťou stratégie. Správa sa doplní o polročnú monitorovaciu správu Eurostatu o trvalo udržateľnom rozvoji, ktorá sa uverejní koncom roka 2009. Súvislosti  Obnovená stratégia EÚ pre trvalo udržateľný rozvoj, ktorá bola prijatá 1. júna 2006, sa zaoberá siedmimi hlavnými výzvami:  zmena klímy a čisté energie;  trvalo udržateľná doprava;  trvalo udržateľná spotreba a produkcia;  uchovávanie a riadenie prírodných zdrojov;  verejné zdravie;  sociálne začlenenie, demografický vývoj a migrácia a chudoba vo svete.  Európska rada v decembri 2007 požiadala Komisiu, aby do júna 2009 predložila druhú správu o dosiahnutom pokroku v súvislosti s európskou stratégiou trvalo udržateľného rozvoja.  Táto bilancia je odpoveďou na výzvu Európskej rady.  Správu možno nájsť na tejto internetovej stránke:     http://ec.europa.eu/sustainable/welcome/index_en.htm
