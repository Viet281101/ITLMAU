IP/09/570
V Bruseli 14. apríla 2009Telekomunikácie: Komisia
začala konanie proti Spojenému kráľovstvu vo veci ochrany
súkromia a osobných údajovKomisia začala konanie vo veci porušenia
právnych predpisov proti Spojenému kráľovstvu po sérii
sťažností od používateľov internetu zo
Spojeného kráľovstva a rozsiahlej komunikácii Komisie
s úradmi Spojeného kráľovstva, pokiaľ ide
o technológiu behaviorálnej reklamy známu ako
„Phorm“, ktorú používajú poskytovatelia
internetových služieb. Predmetom konania je
niekoľko problémov týkajúcich sa toho, ako Spojené
kráľovstvo vykonáva predpisy EÚ týkajúce sa
súkromia v elektronickej komunikácii a ochrany osobných
údajov, podľa ktorých sú členské štáty
EÚ okrem iného povinné zaistiť dôvernosť
komunikácie tak, že zakážu zachytávanie a sledovanie,
ku ktorým dochádza bez súhlasu používateľa. Tieto
problémy sa vynorili, keď Komisia reagovala na sťažnosti od
používateľov internetu v súvislosti
s technológiou Phorm a vykonávala vyšetrovanie
týkajúce sa opatrenia Spojeného
kráľovstva.
„Technológie ako internetová reklama
využívajúca sledovanie správania používateľov
internetu môžu byť pre podniky a spotrebiteľov
užitočné, ale musia sa používať spôsobom,
ktorý je v súlade s pravidlami EÚ. Tieto pravidlá
sú na to, aby chránili súkromie občanov a všetky
členské štáty ich musia dôrazne
presadzovať“, povedala komisárka EÚ pre
telekomunikácie Viviane Redingová. „Určitý čas
sme prípad Phorm sledovali a dospeli sme k záveru, že
v spôsobe, akým Spojené kráľovstvo vykonávalo
časti pravidiel EÚ týkajúcich sa dôvernosti
komunikácie, sú problémy.  Vyzývam orgány
Spojeného kráľovstva, aby zmenili svoje
vnútroštátne právne predpisy a zaistili, aby
vnútroštátne orgány mali náležité
právomoci a k dispozícii vhodné sankcie na
presadzovanie právnych predpisov EÚ o dôvernosti
komunikácie. To by malo Spojenému kráľovstvu
umožniť ráznejšie reagovať na nové problémy
v súvislosti so súkromím elektronickej komunikácie
a ochranou osobných údajov, ako napríklad tie, ktoré sa
vynorili v prípade Phorm.  Malo by to takisto poslúžiť
na uistenie spotrebiteľov v Spojenom kráľovstve o ochrane
ich súkromia a osobných údajov, keď surfujú na
internete.“
Od apríla 2008 Komisia dostala od znepokojených občanov
Spojeného kráľovstva a členov Európskeho
parlamentu za Spojené kráľovstvo niekoľko otázok
týkajúcich sa používania technológie behaviorálnej
reklamy známej ako „Phorm“ používanej
poskytovateľmi internetových služieb v Spojenom
kráľovstve. Technológia Phorm funguje tak, že neustále
analyzuje surfovanie zákazníka po webe, aby sa určili záujmy
používateľov a potom, keď navštívia
určité webové lokality, dodá sa im cielená reklama. 
BT, prevádzkovateľ pevnej siete v Spojenom kráľovstve,
v apríli 2008 pripustil, že v rokoch 2006 a 2007
testoval Phorm bez toho, aby zákazníkov zapojených do pokusu
o tom informoval. 
Spoločnosť BT vykonala v októbri až decembri 2008 na
základe pozvánky novú  skúšku tejto technológie.
Pokusy vykonávané spoločnosťou BT vyústili do
mnohých sťažností predložených orgánu na
ochranu údajov v Spojenom kráľovstve - ICO (Information
Commissioner’s Office – Úrad splnomocnenca pre informácie)
a polícii Spojeného kráľovstva.
Od júla 2008 Komisia napísala týmto orgánom
Spojeného kráľovstva niekoľko listov, v ktorých sa
pýtala, ako vykonávajú príslušné právne
predpisy EÚ v kontexte prípadu Phorm. Po analýze
prijatých odpovedí sa Komisia obáva, že v spôsobe,
akým Spojené kráľovstvo vykonáva pravidlá EÚ,
ktorými sa zaisťuje dôvernosť komunikácie, sú
štrukturálne problémy.
Podľa právnych predpisov Spojeného kráľovstva,
ktorých dodržiavanie v praxi presadzuje polícia
Spojeného kráľovstva, je nezákonné zachytávanie
komunikácie trestný čin. Rozsah tohto trestného činu je
však obmedzený iba na „úmyselné“
zachytávanie komunikácie. Okrem toho podľa týchto
právnych predpisov sa zachytávanie komunikácie pokladá aj za
zákonné, pokiaľ sa zachycujúca osoba „opodstatnene
domnieva“, že na zachytávanie komunikácie bol daný
súhlas. Komisia je takisto znepokojená, že Spojené
kráľovstvo nemá nezávislý vnútroštátny
dozorný orgán, ktorý by sa takými prípadmi
zachytávania komunikácie zaoberal. 
Spojené kráľovstvo má dva mesiace, aby odpovedalo na dnes
odoslané úradné oznámenie, ktoré predstavuje prvé
štádium konania o porušení právnych predpisov. Ak
Komisia nedostane odpoveď, alebo ak vyjadrenie poskytnuté
Spojeným kráľovstvom nebude uspokojivé, Komisia sa
môže rozhodnúť vydať odôvodnené stanovisko
(druhé štádium konania o porušení právnych
predpisov). Ak si potom Spojené kráľovstvo predsa len
nesplní svoje povinnosti vyplývajúce z právnych predpisov
EÚ, Komisia postúpi túto vec Európskemu súdnemu
dvoru.
Kontext
V smernici
EÚ o ochrane súkromia a elektronických
komunikáciách sa od členských štátov
požaduje, aby zaistili dôvernosť komunikácie
a súvisiacich prevádzkových údajov tak, že
zakážu nezákonné zachytávanie a sledovanie, ak
dotknutí používatelia nedajú na takúto
činnosť súhlas (článok 5 ods. 1 smernice
2002/58/ES). V smernici o ochrane údajov sa konkrétne
uvádza, že súhlas musí byť ‘daný slobodne,
výslovne a vedome’ [článok 2 písm. (h) smernice
95/46/ES] Okrem toho v článku 24 smernice o ochrane
údajov sa od členských štátov vyžaduje, aby
zaviedli vhodné sankcie v prípade porušení
právnych predpisov a v článku 28 sa hovorí,
že vykonávaním dohľadu musia byť poverené
nezávislé orgány.  Tieto ustanovenia smernice o ochrane
údajov platia aj v oblasti dôvernosti komunikácie.
Podrobný prehľad o konaniach vo veci porušenia právnych
predpisov v oblasti telekomunikácií je k dispozícii na tejto
webovej stránke: 
http://ec.europa.eu/information_society/policy/ecomm/implementation_enforcement/infringement/
