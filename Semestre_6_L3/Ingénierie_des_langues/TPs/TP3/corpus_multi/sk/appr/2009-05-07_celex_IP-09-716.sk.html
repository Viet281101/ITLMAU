IP/09/716
V Bruseli 7. mája 2009Južný
koridor: EÚ a partnerské krajiny sú odhodlané
spraviť krok vpredEurópska komisia a české
predsedníctvo EÚ budú zajtra v Prahe hostiť samit s
partnerskými tretími krajinami o rozvoji južného koridoru
pre energetiku a dopravu. Predseda Európskej komisie José Manuel
Barroso a predseda vlády Českej republiky Mirek Topolánek sa
stretnú s vedúcimi predstaviteľmi partnerských krajín
zo Strednej Ázie, Zakaukazska, Mašreku a Blízkeho východu.
Účastníci samitu budú diskutovať o
konkrétnych krokoch na dosiahnutie pokroku pri rozvoji južného
koridoru pre energetiku a dopravu, a najmä o dodávkach
zemného plynu do EÚ po tejto trase. Potenciálni partneri v
rámci južného koridoru sa na tomto samite po prvýkrát
stretnú na najvyššej úrovni, aby prediskutovali
spoločné záujmy. Vo vyhlásení zo samitu budú
vyjadrené prvé formálne záväzky
spotrebiteľských, producentských a tranzitných
štátov týkajúce sa podmienok, ktoré sú
nevyhnutné pre úspech tejto iniciatívy. Predsedu Komisie
Barrosa bude na samite sprevádzať komisár Piebalgs.
Predseda Európskej komisie José Manuel Barroso povedal:
„Po štyroch rokoch intenzívneho dialógu
s našimi partnermi v oblasti energetiky zo Strednej Ázie,
Zakaukazska, Mašreku a Blízkeho východu dnes
prostredníctvom konkrétnych záväzkov robíme krok smerom
k tomu, aby sa južný koridor vrátane transkaspického
spojenia stal skutočnosťou. Tento samit je jedinečnou
príležitosťou ako spojiť všetkých
kľúčových aktérov v regióne
s cieľom zvýšiť energetickú bezpečnosť
Európskej únie a začať spoluprácu, ktorá bude
prospešná pre všetky zúčastnené strany“.Tento samit organizuje spoločne české predsedníctvo
a Európska komisia. Zúčastnia sa na ňom partnerské
krajiny, ktorými sú Azerbajdžan, Egypt, Gruzínsko, Irak,
Kazachstan, Turecko, Turkmenistan a Uzbekistan. V úlohe
pozorovateľov sa na samite zúčastnia tiež predstavitelia
Ruskej federácie, Spojených štátov amerických a
Ukrajiny. Prítomní budú aj zástupcovia
medzinárodných finančných inštitúcií (EIB,
EBOR a Svetová banka.
Cieľom samitu je poskytnúť silnú politickú podporu
rozvoju južného koridoru vrátane transkaspického spojenia
a prijať v tejto súvislosti konkrétne
záväzky. To by malo zahŕňať záväzky
krajín na trase koridoru, ktoré sú výrobcami energie,
tranzitnými a spotrebiteľskými krajinami,
a uľahčiť dodávky energie z kaspického
regiónu a Blízkeho východu do EÚ. Pozornosť sa
tiež bude venovať aspektom súvisiacim s dopravou po trase
južného koridoru.
EÚ začala nedávno realizovať ambiciózny plán
zameraný na zvýšenie svojej energetickej bezpečnosti.
V rámci tejto stratégie zohráva južný koridor
dôležitú úlohu ako jedna z hlavných iniciatív
v oblasti energetickej infraštruktúry, ktorá prispieva
k diverzifikácii zdrojov energie a zásobovacích
trás EÚ.
Viac informácií o spolupráci EÚ s krajinami
Strednej Ázie a Kaukazu v oblasti energetiky nájdete na
stránke:
http://ec.europa.eu/energy/international/international_cooperation/caucasus_central_asia_en.htmViac informácií o vonkajšej energetickej politike EÚ
nájdete na stránke:
http://ec.europa.eu/external_relations/energy/index_en.htm
Viac informácií o druhom strategickom prieskume energetickej
politiky nájdete na stránke:
http://ec.europa.eu/energy/strategies/2008/2008_11_ser2_en.htm
