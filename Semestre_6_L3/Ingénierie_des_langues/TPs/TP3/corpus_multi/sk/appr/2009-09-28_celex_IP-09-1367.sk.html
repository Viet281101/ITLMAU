IP/09/ 1367  V Bruseli 28. septembra 2009  Antitrustové opatrenia:  Komisia prijala nové nariadenie o skupinovej výnimke pre konzorciá lodnej dopravy  Európska komisia prijala nové nariadenie o skupinovej výnimke pre konzorciá lodnej dopravy po preskúmaní ich s účasnej výnimky zo zákazu obmedzujúcich obchodných postupov ustanoveného v Zmluve o ES (článok 81).  Súčasné nariadenie č. 823/2000 o skupinovej výnimke pre konzorciá platí do apríla 2010 a umožňuje lodným dopravcom nadväzovať spoluprácu na účely poskytovania spoločnej služby nákladnej dopravy (tzv. „konzorcií“). Novým nariadením sa súčasná výnimka na túto spoluprácu predlžuje s ohľadom na novú legislatívnu a hospodársku situáciu o ďalších päť rokov až do apríla 2015. Zmeny sa týkajú najmä zníženia hraničného podielu spoločností na trhu, po presiahnutí ktorého v zmysle nariadenia zaniká nárok na automatickú výnimku, a rozšírenia výnimky na všetky služby nákladnej lodnej dopravy.  Komisárka pre hospodársku súťaž Neelie Kroes uviedla: „Od roku 1995 dostali lodní dopravcovia podmienečnú výnimku z pravidiel hospodárskej súťaže pri prevádzkovaní spoločných služieb. Keďže trh sa priebežne mení, túto výnimku je potrebné preveriť. Po podrobnom preskúmaní sa Komisia rozhodla zmeniť, doplniť a predĺžiť nariadenie o skupinovej výnimke na ďalších päť rokov. Som presvedčená, že nariadením dosiahneme tú správnu rovnováhu medzi záujmami lodných dopravcov a užívateľov dopravy.“   Konzorcium je spolupráca lodných dopravcov smerujúca k poskytovaniu spoločných služieb nákladnej námornej dopravy. Takéto dohody zvyčajne umožňujú lodným dopravcom zracionalizovať svoju činnosť a dosiahnuť úsporu z rozsahu. Ak majú konzorciá dostatočnú konkurenciu, užívatelia dopravných služieb, ktoré im poskytujú konzorciá (napríklad prepravcovia), zvyčajne čerpajú zo zvýšenia produktivity a kvality služieb.  Nariadenie o skupinovej výnimke, prijaté najprv v roku 1995 a potom obnovené v rokoch 2000 a 2005 (pozri   IP/05/477   ), udeľuje výnimku konzorciám lodnej dopravy, ktoré spĺňajú podmienky nariadenia.  Podľa nového aj súčasného nariadenia o skupinovej výnimke sa na všetky dohody o konzorciách (okrem tých, ktorými sa stanovujú ceny) zamerané na spoločnú prevádzku lodnej dopravy udeľuje výnimka zo zákazu obmedzujúcich obchodných postupov ustanoveného v Zmluve o ES (článok 81), pokiaľ spĺňajú podmienky a záväzky vyplývajúce z nariadenia.   Do nového nariadenia boli zapracované potrebné zmeny a doplnenia ako dôsledok zrušenia nariadenia o skupinovej výnimke pre združenia lodných dopravcov z roku 2006 (pozri   IP/06/1249   ). Jeho cieľom je aj lepšie odzrkadľovať súčasné postupy na trhu a zosúlaďovať skupinovú výnimku pre konzorciá s ostatnými nariadeniami o horizontálnej spolupráci medzi podnikmi. Rozsah uplatňovania nového nariadenia sa rozšíril na všetky služby nákladnej lodnej dopravy – či už kontajnerovej alebo inej. Zoznam činností, na ktoré sa vzťahuje výnimka, sa po preskúmaní upravil tak, aby lepšie odzrkadľoval súčasné trhové postupy. Hraničný podiel na trhu sa znížil z 35 % na 30 % a metóda jeho výpočtu sa zjednodušila. Napokon sa predĺžili výpovedné lehoty a lehoty, počas ktorých nemožno z konzorcia vystúpiť, pre prípad, že člen má o to záujem, takže lepšie zodpovedajú súčasnej situácii na trhu, a zároveň aj naďalej zaručujú dopravcom flexibilitu. Komisia uskutočnila prieskum trhu, ktorý odhalil určitý mechanizmus vzťahov medzi konzorciami a/alebo ich členmi. Nové nariadenie jasne stanovuje, že Komisia môže skupinovú výnimku stiahnuť v prípadoch, keď takéto vzťahy negatívne ovplyvňujú hospodársku súťaž. Ak konzorcium nespĺňa podmienky nariadenia napríklad preto, že trhový podiel jeho členov presahuje hraničnú hodnotu, neznamená to, že takáto spolupráca je automaticky nezákonná, ale že zainteresované strany musia individuálne vyhodnotiť jej zlučiteľnosť s pravidlami hospodárskej súťaže.  Nariadenie o skupinovej výnimke sa začalo revidovať v roku 2007 dôkladným prieskumom trhu. Na jeseň 2008 Komisia uskutočnila konzultácie o predbežnom návrhu nariadenia so zainteresovanými tretími stranami (pozri   IP/08/1566   ). Nové nariadenie o skupinovej výnimke nadobudne účinnosť po 25. apríli 2010, keď skončí platnosť súčasného nariadenia, čím odvetvie lodnej dopravy získa dostatok času, aby sa prispôsobilo zmene pravidiel.  Pozri tiež   MEMO/09/420   .
