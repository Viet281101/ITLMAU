IP/09/472
V Bruseli 25. marca 2009Európska komisia zasahuje
proti modernej forme otroctva a pohlavnému zneužívaniu
maloletýchEurópska komisia dnes prijala dva návrhy
nových pravidiel s cieľom zintenzívniť boj proti
obchodovaniu s ľuďmi, pohlavnému zneužívaniu
maloletých, sexuálnemu vykorisťovaniu a proti detskej
pornografii. Tieto nové návrhy nahrádzajú
súčasnú legislatívu platnú od roku 2002 a 2004.
Nové návrhy budú znamenať úplné zosúladenie
s najprísnejšími európskymi normami, zabezpečia
obetiam účinnejšiu pomoc a prísnejšie
zakročia proti páchateľom pohlavného zneužívania
maloletých a obchodovania s ľuďmi.  Návrhy sa
zaoberajú aj prudkým vývojom technológií vo
virtuálnom svete počítačov a internetu.
Podpredseda Barrot zodpovedný za spravodlivosť, slobodu
a bezpečnosť povedal: „Chceme vybudovať EÚ,
ktorá skutočne ochráni najzraniteľnejšie skupiny
občanov pred tými najhoršími zločinmi. Keď
hovoríme o obchodovaní s ľuďmi, máme na mysli
ženy a dievčatá ponižované sexuálnym
otroctvom, deti, ktoré sú bité a týrané,
nútené žobrať a kradnúť, mládež
nútenú pracovať v otrasných podmienkach za mizerné
mzdy. Keď hovoríme o pohlavnom zneužívaní
a sexuálnom vykorisťovaní, máme na mysli ohavné
zločiny na deťoch, ktoré zanechávajú hlboké jazvy
a utrpenie na celý život.“
Základné fakty a čísla
Podľa Medzinárodnej organizácie práce je na celom svete
1 225 miliónov obetí obchodovania s ľuďmi, či
už na nadnárodnej, alebo na vnútroštátnej úrovni.
Väčšina obetí obchodovania s ľuďmi je
zneužívaná na prostitúciu (43 %) alebo na prácu
(32 %). Pokiaľ ide o sexuálne vykorisťovanie na
komerčné účely, drvivá väčšina
obetí sú ženy a deti (98 %). Z dostupných
údajov možno usúdiť, že predmetom obchodovania
s ľuďmi smerom do EÚ a v rámci EÚ
sú každoročne stotisíce ľudí. 
Zo štúdií vyplýva, že v Európe sa stane
obeťou pohlavného zneužitia v detstve značná
menšina detí – odborný vedecký odhad sa pohybuje medzi
10 až 20 %. 
V roku 2008 bolo zistených viac než 1000 komerčných
a okolo 500 nekomerčných webových lokalít (z toho 71 %
v USA) s obsahom zameraným na zneužívanie detí.
Odhaduje sa, že len asi 20 % webových lokalít s obsahom
zameraným na detskú pornografiu nie je komerčných
(zväčša komunikácia peer-to-peer (P2P)). 
Ďalej sa odhaduje, že približne 20 % páchateľov
sexuálne motivovaných trestných činov (s
veľkými rozdielmi medzi rozličnými profilmi
páchateľov) sa aj po usvedčení ďalej
dopúšťa nových trestných činov.
Nové návrhy
Dva návrhy na rámcové rozhodnutia Rady ukladajú
krajinám EÚ povinnosť konať na troch frontoch –
stíhať páchateľov, chrániť obete
a predchádzať trestným činom.
Návrh týkajúci sa boja proti obchodovaniu
s ľuďmi zbližuje vnútroštátne právne
predpisy a tresty a zabezpečuje, aby boli páchatelia
postavení pred súd aj vtedy, ak spáchajú trestný
čin v zahraničí. Umožní polícii
odpočúvať telefonické hovory a používať
aj iné formy odpočúvania a podobné prostriedky boja
proti organizovanému zločinu. Obete dostanú ubytovanie
a zdravotnú starostlivosť a v prípade potreby aj
policajnú ochranu, aby dokázali prekonať svoju nepriaznivú
situáciu a nemali strach svedčiť proti svojim
trýzniteľom. Budú chránení pred ďalším
trýznením počas súdneho konania, súvisiacim
napríklad s otázkami týkajúcimi sa prežitého
pohlavného zneužívania. Obete dostanú bezplatnú
právnu pomoc pri súdnom konaní vrátane uhradenia trov
konania o nároku na finančnú kompenzáciu. Návrh
podporuje ukladanie sankcií klientom osôb nútených
ponúkať sexuálne služby aj zamestnávateľom
vykorisťujúcim obete obchodovania s ľuďmi. Návrh
zavádza nezávislé orgány na monitorovanie vykonávania
týchto opatrení.
Návrh týkajúci sa boja proti pohlavnému
zneužívaniu a sexuálnemu vykorisťovaniu detí
zjednodušuje trestanie osôb, ktoré zneužívajú
deti, umožnením ukladania trestov v prípade nových
foriem zneužívania, akými je napríklad
„grooming“ – navádzanie detí prostredníctvom
internetu v snahe prilákať alebo vychovať si budúcu
obeť, sledovanie detskej pornografie bez sťahovania súborov alebo
nabádanie detí, aby sexuálne pózovali pred webkamerou.
„Sexuálni turisti“ cestujúci do zahraničia
s cieľom zneužívať deti budú môcť
byť po návrate domov trestne stíhaní. Detské obete
budú ušetrené ďalších duševných otrasov,
keďže budú môcť svedčiť bez toho, aby sa na
súdnom pojednávaní museli dívať do tváre
páchateľa. Návrh im zabezpečí aj bezplatnú pomoc
právnika. Každého páchateľa treba posudzovať
individuálne a umožniť mu na mieru šitý trest
a terapiu s cieľom zabrániť recidíve.  Ak boli
páchateľovi zakázané aktivity zahŕ&#328;ajúce
kontakt s deťmi, zákaz by mal byť platný nielen
v krajine, kde bol vydaný rozsudok, ale v celej EÚ. Budú
vyvíjané systémy na zablokovanie prístupu
k webovým lokalitám obsahujúcim detskú pornografiu.
O uvedených návrhoch sa bude rokovať v Rade
ministrov EÚ a hneď po ich schválení by mali byť
prenesené do vnútroštátnych právnych predpisov.
Ako sa vyjadril podpredseda Barrot: „Vysielame jasný signál.
Tieto zločiny, ktoré nepoznajú hranice, nemôžeme
akceptovať. Európa nepoľaví v úsilí
klásť si v boji proti nim tie najvyššie
a najambicióznejšie ciele.“
