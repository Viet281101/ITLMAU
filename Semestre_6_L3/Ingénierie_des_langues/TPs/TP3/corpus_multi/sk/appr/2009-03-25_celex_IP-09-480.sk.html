IP/09/480
Štrasburg, 25. marca 2009Európska jar 2009: pozvanie
študentov na dialóg o budúcnosti EurópyTohtoročná kampaň
„Európska jar“, ktorej cieľom je motivovať
študentov k účasti na aktivitách podporujúcich
zvýšenie informovanosti o európskych otázkach, sa
začala 25. marca v Štrasburgu. Podpredsedníčka
Komisie Margot Wallströmová a predsedníčka Výboru pre
kultúru a vzdelávanie Európskeho parlamentu Katerina
Batzeliová sa pri tejto príležitosti stretli so skupinou
študentov počas ich návštevy Európskeho parlamentu. 
Stretnutie sa konalo v predvečer júnových volieb do
Európskeho parlamentu.
Európska jar je každoročné podujatie financované
Európskou komisiou, ktoré organizuje Európska školská
sieť - združenie pozostávajúce z 31 ministerstiev
školstva v Európe.    Tohtoročné motto je:
„Nápady hýbu Európou“ a toto podujatie sa spája
s Európskym rokom tvorivosti a inovácie. V školách
členských štátov a v ostatných európskych
krajinách vrátane Nórska, Bosny a Hercegoviny a
Švajčiarska sa až do 30. júna organizujú rôzne
aktivity.  
Medzi tieto aktivity patria diskusie o Európe s pozvanými
hosťami, internetové rozhovory s komisármi a inými
verejnými činiteľmi, debaty, súťaže a iné
projekty zamerané na zvýšenie informovanosti o európskych
otázkach. Mladí ľudia sú pozvaní na dialóg o
budúcnosti demokracie v Európe.
„Toto je veľká príležitosť
zvýšiť informovanosť mladých ľudí o
význame EÚ a jej parlamentu – ako budúci voliči musia
teraz dostať šancu poukázať na problémy, ktoré
považujú za dôležité“, povedala Margot
Wallströmová.
„Poskytovanie informácií o Európe občanom, ale
najmä študentom, mladšej európskej generácii, je nielen
jednou z priorít EÚ, ale aj základným bodom programu
zameraného na budúcnosť Európy“, uviedla Katerina
Batzeliová.  „Európska jar je cesta ako informovať 
študentov a ľudí pôsobiacich vo sfére školstva o
možnosti využiť svoje právo na účasť na
demokratickom živote Únie a motivovať a aktivovať ich k
tejto účasti.“ 
„Tešíme sa na záplavu inovatívnych a tvorivých
myšlienok mladých ľudí pri ich tvarovaní
budúcnosti Európy“, povedal Ján Figeľ, komisár
pre vzdelávanie a odbornú prípravu, ktorý sa už
zúčastnil na internetových rozhovoroch so školami.
„Každý rok sa desaťtisíce mladých Európanov
zúčastňujú na európskych programoch, ktoré sú
navrhnuté špeciálne pre nich. Prístup ku kvalitným
informáciám o Európe a príležitosti diskutovať o
našej budúcnosti sú základným prvkom pri výchove k
občianstvu.“
Predchádzajúcim
kampaniam Európskej jari dominovali také témy ako
medzikultúrny dialóg, debata o našej budúcnosti a
rozšírenie Európskej únie.
Do aktivít sa
doteraz zapojilo viac ako 4 000 škôl, ktoré môžu
využívať informačné zdroje prostredníctvom
internetovej stránky venovanej tomuto projektu (dostupnej v 23 jazykoch):
http://www.springday2009.net
Záujemcovia, ktorí chcú hosťovať na
školách ako prednášajúci, sa môžu
zaregistrovať na tejto internetovej stránke:
http://www.springday2009.net/ww/en/pub/spring2009/misc/back_to_school_apps.cfm
Na zozname hosťujúcich prednášajúcich sa
momentálne nachádza viac ako 30 členov EP, traja európski
komisári a niekoľko zástupcov vnútroštátnych a
regionálnych orgánov, ako aj univerzitní profesori,
odborníci a absolventi programu Erasmus.
