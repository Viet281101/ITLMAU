IP/09/696
V Bruseli 4. mája 2009Riadenie internetu: Komisárka
EÚ Redingová žiada od 1. októbra úplnú
privatizáciu a úplnú zodpovednosť spoločnosti
ICANNVo videopríhovore uverejnenom dnes ráno
na jej webovej stránke Viviane Redingová, komisárka
Európskej únie pre informačnú
spoločnosť a médiá, žiada o vyššiu
transparentnosť a zodpovednosť pri riadení internetu, a to od
októbra 2009. Kľúčové rozhodnutia týkajúce sa
riadenia Internetu, ako sú domény najvyššej úrovne a
spravovanie centrálneho zoznamu internetu, v súčasnosti
prijíma Internetová spoločnosť pre pridelené mená
a čísla (ICANN), súkromná nezisková
spoločnosť so sídlom v Kalifornii. Spoločnosť ICANN
doteraz pôsobila na základe dohody s Ministerstvom obchodu USA.
Platnosť tejto dohody sa však 30. septembra tohto roka
skončí. Na následné obdobie dnes komisárka
Redingová navrhla nový model riadenia internetu. Podľa tohto
modelu by vznikla úplne privátna a zodpovedná
spoločnosť ICANN doplnená o nezávislý súdny
orgán, ako aj o „skupinu G12 pre riadenie Internetu“ –
multilaterálne fórum pre vlády zamerané na riešenie
všeobecných otázok politiky a bezpečnosti riadenia
internetu. 
„Verím, že prezident Obama prejaví odvahu,
múdrosť a rešpekt pred globálnym charakterom internetu a
vytvorí podmienky na to, aby sa v septembri mohla spustiť nová,
zodpovednejšia, transparentnejšia, demokratickejšia a
mnohostrannejšia podoba riadenia internetu,“ povedala dnes
ráno komisárka EÚ Viviane Redingová vo svojej internetovej
videospráve. „Čas konať je práve teraz. A
Európa bude pripravená podporiť prezidenta Obamu v jeho
úsilí.“ 
Komisárka Redingová zdôraznila, že
„chvíľa pravdy nadíde 30. septembra tohto roku, keď sa
skončí platnosť dohody medzi spoločnosťou ICANN a
vládou USA. To otvorí dvere úplnej privatizácii
spoločnosti ICANN a nastolí otázku, komu by sa
spoločnosť ICANN mala od 1. októbra zodpovedať.
Spoločnosť ICANN rieši niektoré veľmi citlivé
otázky týkajúce sa riadenia internetu, ako sú domény
najvyššej úrovne alebo spravovanie systému
internetových adries, vďaka ktorému sa môžu
navzájom prepojiť milióny počítačov. Bola
založená v roku 1998 v Kalifornii na základe dohody s vládou
USA.
„Spoločnosť ICANN musí byť
zodpovedná,“ povedala komisárka Redingová.
„Rozhodnutie Clintonovej vlády týkajúce sa
progresívnej privatizácie internetových domén a systému
adries je správne. Z dlhodobého hľadiska je
neobhájiteľné, aby nad fungovaním internetu, ktorý
používajú milióny ľudí v krajinách
celého sveta, malo dohľad ministerstvo vlády iba jednej
krajiny.“
Komisárka EÚ Redingová takisto naznačila, ako by
sa mohol formovať nový model riadenia internetu po 30.
septembri, ktorý by mohol zahŕňať najmä:Úplne privatizovanú a nezávislú spoločnosť
ICANN pôsobiacu v súlade s najlepšími normami riadenia
spoločností, najmä pokiaľ ide o transparentnosť vo
finančných otázkach a vnútornú zodpovednosť,
spoločnosť podriadenú účinnému súdnemu
preskúmaniu.
Multilaterálne fórum, na ktorom môžu vlády
rokovať o všeobecných otázkach politiky riadenia internetu,
niečo ako „skupina G12 pre riadenie Internetu“ –
neformálna skupina zástupcov vlád, ktorá sa stretáva
aspoň dvakrát ročne a ktorá môže podľa
potreby predkladať spoločnosti ICANN odporúčania
schválené väčšinou. Táto skupina by
zabezpečovala rýchlu reakciu v prípade ohrozenia stability,
bezpečnosti a otvorenosti internetu. S cieľom dosiahnuť
geografickú vyrovnanosť by táto „skupina G-12 pre riadenie
internetu“ mala mať po dvoch zástupcov zo severnej Ameriky,
južnej Ameriky, Európy a Afriky, troch zástupcov z Ázie a
Austrálie a ako člen bez hlasovacieho práva by mal do nej
patriť aj predseda spoločnosti ICANN. Medzinárodné
organizácie s kompetenciami v tejto oblasti by mohli dostať
štatút pozorovateľov.Pod záštitou
Európskej komisie sa 6. mája v Bruseli uskutoční prvé
verejné prerokovanie s cieľom umožniť Európskej
internetovej spoločnosti, aby vyjadrila svoje očakávania
týkajúce sa budúcnosti riadenia internetu.
Kontext
Európska únia už veľa rokov zohráva
významnú úlohu v medzinárodných rokovaniach o
riadení internetu. Európska komisia opakovanie vyzvala, aby sa
systém riadenia internetu úplne zveril do rúk
súkromného sektora bez zasahovania vlády do
každodenného spravovania internetu (pozri IP/06/1297)
a podporila otvorený mnohostranný politický dialóg o
riadení internetu a jeho rozvoji (IP/06/1491).
Európska komisia takisto participuje na činnosti Governmental Advisory Committee
Internetovej spoločnosti pre pridelené mená a čísla
(ICANN), ktorej hlavným cieľom je poskytovať spoločnosti
ICANN poradenstvo v oblasti verejnopolitických aspektov jej
koordinačných aktivít.
Videopríhovor
komisárky Redingovej je k dispozícii na:
http://ec.europa.eu/commission_barroso/reding/video/index_en.htm
Ďalšie
informácie o verejnom prerokovaní týkajúcom sa riadenia
internetu, ktoré Európska komisia organizuje 6. mája v Bruseli,
budú k dispozícii na tejto adrese:
http://ec.europa.eu/information_society/policy/ipv6/index_en.htm
