IP/ 09/1333   V Bruseli 24. septembra 2009  Mlieko:  Komisia navrhuje ďalšie opatrenia na pomoc mliekarenskému sektoru v krátkodobom, strednodobom a dlhodobom horizonte  Mariann Fischer Boel, komisárka pre poľnohospodárstvo a rozvoj vidieka dnes podrobne vysvetlila poslednú fázu prebiehajúcej kampane Komisie, ktorá má za cieľ pomôcť výrobcom mliečnych výrobkov v Európskej Únii zo súčasnej krízy na trhu.  Tento balík opatrení, predložený dnes Európskemu parlamentu, nadväzuje na správu Komisie z júla a predpokladá krátkodobé opatrenia, ako aj kroky, cieľom ktorých je zabezpečiť dlhodobú budúcnosť mliekarenského sektora.  Komisia už začala s procesom povoľovania členským štátom vyplatiť dočasnú pomoc farmárom až do výšky 15 000 EUR.  Návrh opatrení takisto predpokladá pokrytie mliekarenského sektora doložkou naliehavosti, ktorá už existuje pre iné sektory v poľnohospodárstve, s cieľom umožniť v budúcnosti rýchlejšiu odpoveď na narušenia trhu.  Zmeny vo fungovaní systémov kvót na nákup v členských štátoch zabezpečia, že vykúpené kvóty ponechané v národnej rezerve nebudú pokladané za časť národnej kvóty, pokiaľ sa jedná o rozhodnutie o dodatočných odvodoch od výrobcov mlieka.  Ak sa následne uskutoční výber dodatočných odvodov, je možné použiť ich časť zodpovedajúcu vykúpenej kvóte na reštrukturalizáciu.  Z dlhodobého hľadiska Komisia vytvorí pracovnú skupinu expertov z členských štátov a Komisie.  Tá sa okrem iného zameria na zmluvné vzťahy medzi farmármi a mliekarenským priemyslom, výsledky správy o fungovaní potravinového reťazca v mliekarenskom priemysle, ktorá bude publikovaná do konca roka a možnosť termínovaného trhu s mliekom a mliečnymi výrobkami.  „Tento balík vychádza z viacerých už prijatých opatrení, ktoré, ako sa zdá, fungujú dobre“ povedala Mariann Fischer Boel, komisárka pre poľnohospodárstvo a rozvoj vidieka.  „Vidíme svetlo na konci tunela pre našich výrobcov mliečnych výrobkov.  Preto som odhodlaná viac než kedykoľvek predtým nejsť ‚späť do budúcnosti‘ spôsobmi, ktoré by poškodili mliekarenský priemysel z dlhodobého hľadiska a ponechali farmárov bez akejkoľvek možnosti predvídať.  Postaviť sa chrbtom k rozhodnutiam, prijatým v rámci kontroly stavu SPP nie je prijateľné, a Európska rada nás požiadala, aby sme tak neurobili. Som presvedčená, že myšlienky dnes prezentované prinesú skutočnú pomoc pre farmárov vyrábajúcich mlieko a mliečne výrobky. Musíme tiež premýšľať nad krokmi v strednodobom a dlhodobom horizonte. Tu sú niektoré konštruktívne myšlienky, prednesené zástupcami Francúzska a Nemecka.“  Krátkodobé opatreni a:  Komisia v nadchádzajúcich týždňoch zmení pravidlá pre štátnu pomoc s cieľom umožniť členským štátom dočasne ponúknuť farmárom pomoc až do výšky 15 000 EUR v rámci dočasného krízového rámca. Na sektor výroby mlieka sa bude v budúcnosti vzťahovať článok 186 jednotnej organizácie spoločného trhu, ktorý Komisii v čase narušenia trhu umožňuje rýchlo prijať dočasné opatrenia v rámci vlastných právomocí.  Komisia navrhuje zmeny vo fungovaní systémov kvót na nákup v členských štátoch. Na účely reštrukturalizácie môžu v súčasnosti členské štáty „odkúpiť“ kvóty od farmárov a začleniť tieto kvóty do národnej rezervy. Národná rezerva je súčasťou celkovej kvóty členského štátu. Ak jednotliví výrobcovia prekročia kvótu, ale členský štát ako celok, vrátane národnej rezervy, kvótu neprekročí, nie je potrebné platiť žiadne dodatočné odvody. Komisia navrhuje, aby nákupné kvóty ponechané v národnej rezerve neboli naďalej považované za súčasť národnej kvóty pri určovaní potreby zaplatiť dodatočné odvody. Ak sa následne uskutoční výber dodatočných odvodov, je možné použiť ich časť zodpovedajúcu vykúpenej kvóte na reštrukturalizáciu.  Opatrenia v strednodobom a dlhodobom horizonte: Komisia navrhuje vytvorenie pracovnej skupiny expertov z Komisie a členských štátov. Táto pracovná skupina by sa detailne zamerala na niekoľko problémov, vrátane:   Možnosti vytvoriť právny rámec pre zmluvné vzťahy medzi farmármi vyrábajúcimi mlieko a mliekarenským priemyslom s cieľom zabezpečiť zvýšenie rovnováhy medzi ponukou a dopytom na trhu, pri zabezpečení spravodlivej hospodárskej súťaže.   Záverov správy, ktorú Komisia predloží do konca roka, o fungovaní dodávateľského reťazca v mliekarenskom priemysle.   Otázky, či by termínovaný trh s mliekom a mliečnymi výrobkami v Európe napomohol väčšej transparentnosti cien v dlhodobom horizonte.   Problému, ako šíriť osvedčenú prax v otázke výrobných nákladov a inovácie v európskom mliekarenskom sektore.   Aktuálny vývoj na trhu s mliekom: Najnovšie dáta naznačujú začatie zlepšovania cien. Počas jedného mesiaca narástli ceny masla o 4 percentá vo Francúzsku, 8 percent v Nemecku a ešte viac vo Veľkej Británii. Ceny odstredeného mlieka v EÚ stúpli v priemere o 2 až 3 percentá. Po zmene a doplnení pravidiel na vývoz v auguste vzrástli ceny syra o 5 až 7 percent. Priemerná cena mlieka v EÚ vzrástla v auguste o takmer 2 percentá a intervenčné nakupovanie bolo takmer zastavené Opatrenia, ktoré už boli prijaté: Komisia očakáva v tomto roku dodatočné výdavky vo výške 600 miliónov EUR na trhové opatrenia. 70 percent priamych platieb bude možno v tomto roku vyplatených skôr ako obvykle v októbri. V rámci kontroly stavu SPP a Balíka opatrení Európskej komisie na hospodársku obnovu je k dispozícii ďalších 4,2 miliardy EUR na riešenie „nových výziev“, vrátane reštrukturalizácie mliekarenského priemyslu. Tieto opatrenia prestavujú navýšenie prostriedkov už dostupných v rámci politiky rozvoja vidieka. Komisia tiež posilnila program distribúcie mlieka v školách a propagačné opatrenia na mliečne výrobky.
