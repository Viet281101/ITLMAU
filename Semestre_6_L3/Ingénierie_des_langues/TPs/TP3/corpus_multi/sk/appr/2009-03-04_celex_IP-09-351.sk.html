IP/09/351
V Bruseli 4. marca 2009Komisia vyzýva vedúcich
predstaviteľov EÚ, aby zachovali jednotný postoj
v otázke krízy, urýchlene napredovali pri reforme
finančných trhov a preukázali globálne vedúce
postavenie na zasadnutí G20Európska komisia vyzýva
vedúcich predstaviteľov EÚ, aby ďalej
posilňovali koordinovanú európsku akciu zameranú na boj
proti hospodárskej kríze. Komisia v oznámení
adresovanom zasadnutiu Európskej rady v dňoch 19. – 20.
marca predkladá návrhy, aby sa využila rozsiahla podpora,
ktorá bola doteraz poskytnutá pre reálnu ekonomiku
a zamestnanosť. Oznámenie Komisie poskytuje bližšie
informácie o komplexnej reforme finančného systému
vychádzajúcej z De Larosièrovej správy. Ukazuje, ako
môže jasný a jednotný záväzný postoj
k tomuto ambicióznemu programu pripraviť cestu pre EÚ, aby
na samite G20 v Londýne 2. apríla zaujala vedúce
postavenie.
Predseda Komisie José Manuel Barroso uviedol: „Jarné
zasadnutie Európskej rady musí vyslať silný signál
občanom, podnikateľom i celému svetu. Áno, existuje
východisko z tejto krízy. Áno, Európa je jednotná,
presvedčená a odhodlaná vyhrať túto bitku. Musíme
rozhodne a koordinovane realizovať dohodnutý plán
hospodárskej obnovy. Musíme plne využiť jednotný trh.
Dnes žiadame vedúcich predstaviteľov EÚ
o odsúhlasenie komplexného akčného plánu.
Urobiť všetko, čo je v našich silách, aby sme
ochránili našich občanov pred nezamestnanosťou.
Očistiť finančné trhy na základe De Larosièrovej
správy. A pripraviť cestu pre Európu, aby bola
príkladom a dokázala presvedčiť, keďže sa
blíži samit G20 v Londýne.“
Bankový systém
Oznámenie Komisie začína prehľadom opatrení
prijatých od jesene 2008, ktoré zabránili rozkladu
európskeho bankovníctva a predišli tak nespočetným
krachom a stratám pracovných miest. V oznámení sa
nalieha na členské štáty, aby urýchlene konali v
záujme obnovenia dôvery a oživenia toku pôžičiek,
a to najmä uplatnením usmernení Komisie vydaných 25.
februára o vypustení aktív so zníženou hodnotou zo
súvah bánk.
Finančná regulácia a finančný
dohľad
Komisia schvaľuje – a žiada vedúcich
predstaviteľov EÚ, aby schválili –
kľúčové zásady stanovené skupinou De
Larosière. Komisia žiada ustanoviť systém dohľadu,
ktorý bude zahŕňať oveľa väčší
prehľad na úrovni EÚ pri zachovaní jasnej úlohy
orgánov dohľadu jednotlivých štátov. Podporuje
návrh uvedenej skupiny, aby sa vytvoril orgán včasného
varovania pod dohľadom ECB, ktorý by zisťoval a riešil
systémové riziká. Komisia podporuje odporúčanie skupiny
na ustanovenie základného súboru regulačných noriem
v rámci celej EÚ.
V apríli Komisia predloží iniciatívy
týkajúce sa zaisťovacích fondov, súkromného
kapitálu a štruktúry odmeňovania, ktoré sú
už v procese prijímania. Komisia na základe vykonaného
posúdenia vplyvu predloží na rokovanie júnového
zasadnutia Európskej rady podrobný harmonogram ďalších
opatrení vychádzajúcich z De Larosièrovej správy. Na
jeseň predloží návrhy týkajúce sa nového
regulačného rámca a iných otázok, ku ktorým
patria: riziko likvidity a nadmerné zadlžovanie, ďalšie
posilnenie ochrany vkladateľov a držiteľov poistných
zmlúv, ako aj účinné sankcie proti nekalému
postupu.
Reálna ekonomika
V oznámení sa vyzdvihuje skutočnosť, že
prvé výsledky Plánu hospodárskej obnovy Európy sú
dobré. Celková fiškálna podpora pre ekonomiku
z európskych a národných opatrení
a z automatických stabilizátorov dosahuje pre obdobie rokov
2009 – 2010 výšku najmenej 3,3 % HDP. Pripojená
príloha obsahuje zhrnutie 500 národných opatrení
a obsahuje záver, že tieto opatrenia sú celkovo
v súlade so zásadami, že akcia hospodárskej obnovy
má byť včasná, cielená a časovo
obmedzená.
Komisia vyzýva vedúcich predstaviteľov EÚ, aby prijali
jednoznačné zásady pre ďalší postup, ktorý
bude v súlade s jednotným trhom, otvoreným
svetovým trhom, budovaním nízkouhlíkovej ekonomiky
a najskorším možným návratom
k udržateľným verejným financiám.
Komisia opakovane vyzýva členské štáty, aby
odsúhlasili cielenú investíciu 5 miliárd EUR na
prepojenie energetických sietí a širokopásmový
internet. 
Zamestnanosť
Príspevok Komisie vyzýva členské štáty, aby
vystupňovali úsilie na riešenie nezamestnanosti, ktorá by sa
v roku 2010 – po prvýkrát od 90. rokov minulého
storočia – mohla priblížiť k 10 %, a na
riešenie sociálneho vylúčenia. Tieto snahy takisto
pomôžu udržať dopyt a predísť
ďalším stratám pracovných miest. Mali by byť
ústredným bodom národných stimulačných
plánov. Komisia vyzýva členské štáty, aby
využili také opatrenia, akými sú napríklad
finančná podpora úprav pracovného času, rozvoj
príjmovej podpory pre nezamestnaných ľudí,
zníženie nemzdových nákladov pre zamestnávateľov
a zvýšenie investícií do rozvoja odborných
znalostí a rekvalifikácie. Na európskej úrovni Komisia
vyzýva na urýchlené schválenie svojho návrhu,
ktorým sa umožní okamžité zvýšenie
zálohových platieb v rámci Európskeho sociálneho fondu
o 1,8 miliárd EUR.
Komisia stanovuje aj pracovný plán určený na rokovanie
Európskej vrcholnej schôdzky pre zamestnanosť, ktorá sa bude
konať v máji v Prahe a ktorá by mala odsúhlasiť
ďalšie konkrétne opatrenia na zachovanie pracovných miest a
ich vytváranie v jednotlivých odvetviach v budúcnosti. Komisia
bude v rámci prípravného obdobia vrcholnej schôdzky
organizovať sériu pracovných seminárov so všetkými
kľúčovými zainteresovanými stranami
v jednotlivých členských štátoch.
Podpora obnovy svetového hospodárstva – v čom by mala
byť EÚ príkladom
Komisia žiada vedúcich predstaviteľov EÚ, aby
odsúhlasili rad oblastí, v ktorých Európa
môže zaujať pevné vedúce postavenie na londýnskom
samite G20 2. apríla a nadviazať tak na úspech
dosiahnutý jednotným vystupovaním na washingtonskom samite v
novembri 2008.
EÚ by mala vyvinúť zjednotený tlak na zlepšenie
celosvetového finančného a regulačného
systému, a to s osobitným dôrazom na:
väčšiu transparentnosť a zodpovednosť,
primeraný dohľad nad všetkými finančnými
aktérmi, riešenie ťažkostí spôsobených
nekooperatívnymi právnymi systémami, podporu medzinárodnej
spolupráce v oblasti dohľadu a na reformu MMF, Fóra
finančnej stability a Svetovej banky.
Európa by mala podporovať aj obnovu svetového
hospodárstva požiadavkou na zhodnotenie celosvetového dosahu
doteraz prijatých fiškálnych opatrení, podporou
otvoreného trhu, ako aj výzvou adresovanou londýnskemu samitu,
aby rozvinul mnohostrannú iniciatívu zameranú na financovanie
obchodu a potvrdenie washingtonského záväzku zameraného na
plnenie miléniových rozvojových cieľov.
Úplné znenie oznámenia Komisie Európskej rade bude
k dispozícii na internetovej adrese: 
http://ec.europa.eu/commission_barroso/president/index_en.htm
