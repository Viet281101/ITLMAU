IP/1596  Brusel, 28. októbra 2009  Internet budúcnosti povedie k inteligentným a efektívnym infraštruktúram v Európe: menej dopravných zápch, menej emisií, lepšia zdravotná starostlivosť  Menej zápch na cestách, lepšie a efektívnejšie dodávky energie alebo najmodernejšie postupy v lekárskej starostlivosti v domácom prostredí sú typickými príkladmi, ktoré umožní internet budúcnosti.  Prepojí fyzické objekty, ako sú autá alebo mobilné zariadenia, s infraštruktúrami (napríklad systémy riadenia dopravy), aby sa nesmierne množstvá údajov dali využívať v reálnom čase, a tak sa vylepšila prevádzka a efektivita týchto infraštruktúr.  Európska komisia dnes predstavila stratégiu, pomocou ktorej Európa zaujme popredné miesto pri vývoji inteligentných infraštruktúr založených na internete.  Vyzýva vlády krajín EÚ a jej odvetvie IKT (informačných a komunikačných technológií), aby využili narastajúci dopyt po inovatívnych internetových aplikáciách ako príležitosť urobiť existujúce infraštruktúry, ako sú systémy zdravotnej starostlivosti, energetické siete alebo riadenie dopravy, „inteligentnými“.  Na tento účel Komisia odštartuje partnerstvo medzi verejnými orgánmi a poprednými aktérmi IKT s rozpočtom 300 miliónov EUR na obdobie 2011 – 20113. Finančné prostriedky z neho sú určené na projekty, ktoré sa vyberú v blízkej budúcnosti. Tento rozpočet dopĺňa sumu 200 miliónov EUR ročne ako podporu IKT pri pokračujúcom výskume základných internetových technológií.   „Internet môže pomôcť pri prekonávaní výziev budúcnosti. Okrem toho je aj kľúčom k ceste európskeho hospodárstva z krízy. Online aplikácie a technológie môžu v mestách - v ktorých zanedlho bude žiť až 70 % svetovej populácie - zlepšiť dopravu. Môžu a musia pomôcť pri zlepšovaní systémov riadenia energie, pretože spotreba elektrickej energie sa do roku 2030 zdvojnásobí. A keď sa pozrieme na starnúcu populáciu EÚ, internet môže zefektívniť naše systémy zdravotnej starostlivosti a vďaka nemu bude možné poskytovať starostlivosť aj na diaľku,“ vyhlásila Viviane Reding, komisárka EÚ pre informačnú spoločnosť a médiá. „ Európa a podniky v nej by sa mali chopiť tejto príležitosti a rozvíjať tieto technológie a aplikácie, ktoré môžu výrazne zvýšiť hospodársku a sociálnu účinnosť každodenných procesov.“   Európska komisia dnes navrhla stratégiu inovácie internetu v rámci celej EÚ, pomocou ktorej by sa prepojili vlády a rozličné hospodárske odvetvia v celej Európe. Cieľom tejto stratégie je zlepšiť kľúčové infraštruktúry, ktoré sú pre naše hospodárstvo a spoločnosť mimoriadne dôležité, a to tak, aby boli v rámci svojich každodenných úloh schopné spracovať obrovské množstvá údajov.  Objem prenosu údajov cez internet každoročne rastie až o 60%. Internet spája miliardy senzorov a online mobilných zariadení s cieľom poskytovať čoraz sofistikovanejšie informácie, a preto tieto infraštruktúry musia byť dostatočne „inteligentné“ na to, aby vedeli spracovať takéto enormné množstvá údajov v reálnom čase. Napríklad dopravné zápchy, ktoré ročne Európu stoja 135 miliárd EUR by sa pomocou internetových technológií, ako sú senzory,   inteligentné značky   , a jedného dňa aj satelitný navigačný systém Galileo mohli zredukovať o 20 % a emisie o ďalších 15 % (   IP/08/1979   ).   Cieľom dnes predstaveného plánu je vydobyť pre EÚ miesto na čele výskumu a zavádzania budúcich internetových technológií potrebných na „zvýšenie inteligencie“ infraštruktúr v oblastiach týkajúcich sa každodenného života, či to je zdravotná starostlivosť, doprava alebo energia. Výsledkom bude nielen väčšia konkurencieschopnosť európskeho odvetvia IKT, ale aj výhody pre spotrebiteľov v EÚ, ktorí ako prví budú môcť využívať nové aplikácie a služby.  V rôznych regiónoch a mestách v Európe sa inteligentné systémy už pokusne zavádzajú. Napríklad Štokholm investoval do   inteligentného systému riadenia dopravy   , vďaka ktorému sa skracuje čas cesty, zlepšuje verejná doprava a znižujú emisie uhlíka. Pomocou sietí senzorov a mobilných zariadení sa dajú zbierať údaje v (takmer) reálnom čase, čo je základom riadenia energie či dopravných systémov. Získané informácie sa potom môžu využiť napríklad na optimalizáciu mestských dopravných systémov. S čoraz širším zavádzaním a používaním budú tieto bezdrôtové zariadenia takisto profitovať z dodatočného spektra uvoľneného prostredníctvom „digitálnej dividendy“ (   IP/09/1595   ,   MEMO/09/482   ).  Komisia dnes nalieha na vlády a priemyselné odvetvia, aby spoločne sústredili ďalší výskum v Európe plne na kľúčové internetové technológie a ich rýchle zavedenie v každodennom živote. Komisia naštartuje toto verejno-súkromné partnerstvo výzvou na predkladanie ponúk v roku 2010. Na túto iniciatívu sa na obdobie 2011 – 2013 plánujú finančné prostriedky vo výške celkovo 300 miliónov EUR, ktoré má investovať priemyselné odvetvie.  Komisia už financuje výskum zameraný na inteligentnejší internet: 400 miliónov EUR investovala do viac ako 90 európskych projektov v rámci svojho   výskumného programu   IKT a ďalších 200 miliónov ročne plánuje investovať v období 2011 – 2013 do rozpočtov na výskum. Príkladom je práca na projekte   SENSEI   s cieľom spojiť skutočný svet s digitálnymi a vytvoriť tak všade „inteligentné“ miesta, ktoré napríklad budú schopné poslať účastníkom systému spolujazdy sms správu vtedy, keď sa v ich blízkosti nachádza autobus, ktorým by sa rýchlejšie dopravili na miesto určenia. Kontext  Dnešné oznámenie Komisie je súčasťou príprav európskeho plánu inovácie a výskumu, ktorý podnietila Európska rada v decembri 2008. Rovnako je aj súčasťou reakcie Komisie na odporúčania Ahovej skupiny, ktorá vyzvala na to, aby sa vo výskume IKT v Európe preukázalo väčšie odhodlanie riskovať a vynaložilo sa väčšie úsilie na obchodné využitie jeho výsledkov (   IP/08/1288   ,    MEMO/08/430   ). Dnes zverejnené oznámenie Komisie je dostupné na stránke:    http://ec.europa.eu/information_society/activities/foi/library
