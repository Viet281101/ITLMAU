IP/09/220
V Bruseli, 5. februára 2009.Rybné hospodárstvo: opatrenia
Komisie na ochranu žralokovEurópska komisia dnes prijala vôbec
prvý akčný plán EÚ na zachovanie a riadenie
populácií žralokov. Cieľom tohto plánu je
zabezpečiť, aby sa prijímali účinné kroky na
podporu obnovenia ohrozených zásob žralokov, podľa potreby
aj na základe preventívnych opatrení, a zároveň
ustanoviť usmernenia v oblasti trvalo udržateľného
riadenia príslušných oblastí rybolovu vrátane
tých, kde žraloky predstavujú vedľajší
úlovok. Súčasťou tohto plánu sú aj
opatrenia na zlepšenie vedeckých poznatkov o zásobách
žralokov a oblastiach ich lovu.  Ustanovené opatrenia sa
nevzťahujú len na žralokov ale aj na príbuzné druhy,
ktorými sú rajotvaré ryby, a platia všade tam, kde
pôsobí flotila EÚ, tak vo vodách Európskeho
spoločenstva, ako aj mimo nich. Komisia takisto prijala záväzok,
že sa bude usilovať zabezpečiť, aby činnosti EÚ
v medzinárodných orgánoch a v rámci dohôd
boli v súlade s jej vnútornou politikou týkajúcou sa
žralokov. 
Európsky komisár pre námorné záležitosti a
rybné hospodárstvo Joe Borg uviedol, že „žraloky
sú vo veľkej miere ohrozené nadmerným rybolovom
a vyčerpanie ich zásob môže zásadným
spôsobom ovplyvniť nielen samotné žraloky ale aj morské
ekosystémy a samotných rybárov. Preto sme dnes vytvorili
akčný plán na zabezpečenie dôslednejšieho
preventívneho prístupu k riadeniu oblastí rybolovu,
v ktorých sa lovia žraloky, a na podporu výskumu,
ktoré je nevyhnutný na úplné pochopenie úlohy,
ktorú žraloky zohrávajú v živote našich
oceánov, ako aj vplyvu, ktorý na ne rybolov môže
mať.“
Súčasťou akčného plánu sú opatrenia na
zlepšenie zhromažďovania údajov a vedeckých
poznatkov, posilnenie riadiacich a technických opatrení
a ďalšie zintenzívnenie kontroly zákazu
odstraňovania žraločích plutiev, ktorý sa začal
uplatňovať v roku 2003 vo vodách EÚ
a ktorý sa vzťahuje na všetky plavidlá EÚ bez
ohľadu na to, kde lovia. Nachádzajú sa v ňom opatrenia,
ktoré by sa mali uplatňovať na úrovni EÚ
a členských štátov, a jeho súčasťou
je aj návrh, aby sa EÚ usilovala o ich schválenie zo strany
všetkých príslušných regionálnych
organizácií pre riadenie rybolovu (RFMO). Úplný zoznam
navrhovaných opatrení sa nachádza na uvedenej webovej adrese.
Tento plán sa vzťahuje na všetky chrupavkovité ryby
– nielen na žraloky, ale aj na rajotvaré ryby
a chiméry, ktorých je celkovo viac ako 1000 druhov.
Nachádzajú sa vo všetkých oceánoch a moriach,
predovšetkým v severnom Atlantickom oceáne,
z ktorého pochádza viac ako 50 % úlovkov
žralokov ulovených plavidlami ES. V dôsledku
zvýšeného dopytu po výrobkoch zo žraloka
(predovšetkým plutvách) dochádza od polovice 80. rokov
v oblasti lovu žralokov k rýchlemu rastu. Tieto druhy
sú však veľmi ohrozené nadmerným rybolovom,
pretože žijú dlho, pomaly sexuálne dospievajú,
majú dlhé obdobia gravidity a nízky reprodukčný
potenciál. 
Z nedávnej štúdie Medzinárodnej únie pre
ochranu prírody vyplýva, že v súčasnosti je
nadmerným rybolovom ohrozená až jedna tretina druhov
žraloka, ktoré sa lovia vo vodách EÚ. Napriek
ohrozenosti týchto zásob a ich významu pre flotily EÚ,
neboli oblasti rybolovu žraloka v EÚ nikdy systematicky
riadené. V posledných rokoch Komisia uznala, že zásoby
žralokov sa dostali na alarmujúcu úroveň, a navrhla,
aby sa buď prestali loviť, alebo aby sa výrazne znížila
úmrtnosť pri rybolove, tak vo vodách EÚ, ako aj v
niektorých RFMO.
Akčný plán EÚ týkajúci sa žralokov sa
opiera o rozsiahle konzultácie s členskými štátmi,
zainteresovanými stranami a verejnosťou, ktoré sa
uskutočnili v rokoch 2007 a 2008. Obsah akčného plánu
je v súlade s návrhmi medzinárodného akčného
plánu FAO pre žraloky, ktorý bol prijatý v roku 1999.
Súčasťou akčného plánu EÚ je
v súlade s požiadavkou plánu FAO aj hodnotiaca
správa týkajúca sa žralokov, ktorá sa nachádza
v prílohe k tomuto oznámeniu.
Ďalšie informácie:
Memo/09/52
Odkaz na akčný plán a hodnotiacu správu
týkajúcu sa žralokov: 
http://ec.europa.eu/fisheries/cfp/management_resources/conservation_measures/sharks/introduction_en.htm
