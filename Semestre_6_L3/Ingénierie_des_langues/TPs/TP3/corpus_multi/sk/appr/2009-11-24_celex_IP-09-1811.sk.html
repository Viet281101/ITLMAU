IP/09/ 1811     V Bruseli 24. novembra 2009  Tretie fórum civilnej ochrany:  zvyšovanie odolnosti Európy voči katastrofám  Komisár EÚ pre životné prostredie Stavros Dimas otvorí zajtra v Bruseli tretie fórum civilnej ochrany.  Dvojdňovej konferencie o možnosti krajín EÚ zvýšiť svoju odolnosť voči katastrofám sa zúčastní viac ako 500 profesionálov v oblasti civilnej ochrany.  K dôsledkom zmeny klímy bude pravdepodobne patriť zvýšený výskyt a väčší vplyv prírodných katastrof a Európa musí byť pripravená na ich zvládnutie, ako aj na iné výzvy, ako sú teroristické hrozby, mimoriadne udalosti spojené s únikom chemických látok a iné nehody.  Na konferencii „Smerom k odolnejšej spoločnosti“ sa prerokujú budúce výzvy, pred ktorými stojí európska civilná ochrana, technický rozvoj a spôsoby, ako zapojiť obyvateľstvo do prípravy na katastrofu.  Stavros Dimas, európsky komisár pre životné prostredie, povedal:  „Európa je pripravená urobiť všetko, čo je v jej silách, aby posilnila svoju odolnosť voči katastrofám a znížila cenu na ľudských životoch.  Tisíce ľudí každoročne prídu o život a mnohí čelia dlhodobému narušeniu svojho každodenného života.  Len minulý rok bolo viac ako 20 miliónov ľudí nútených opustiť svoje domovy v dôsledku prírodných katastrof.  Finančné náklady sú takisto vysoké:  katastrofy stoja Európu okolo 15 miliárd EUR ročne.  Fórum sa stane živou platformou na prediskutovanie výziev, pred ktorými stojíme, a poskytne pomoc pri posilňovaní našej schopnosti predchádzať katastrofám a reagovať na ne.“ Fórum civilnej ochrany  Tretie fórum civilnej ochrany sa zameria na odolnosť a na možnosti Európy posilniť opatrenia v oblasti predchádzania katastrofám a reagovania na ne s cieľom efektívnejšie ich zvládať.  Odolnosť voči katastrofám neznamená len schopnosť vzchopiť sa zo závažnej katastrofy, ale aj budovanie schopnosti odolávať katastrofe prostredníctvom plánovania.   Na fóre sa zúčastní viac ako 500 delegátov, aby prerokovali budúce výzvy, pred ktorými stojí európska civilná ochrana.  Tri diskusné fóra s významnými rečníkmi z oblasti politiky, obchodu a výskumu budú príležitosťou na otvorenú výmenu názorov o harmonograme a spôsobe prípravy na katastrofu,  o vnímaní rizík a sebestačnosti obyvateľstva a o forme stratégie, ktorú by riadenie katastrof v Európe malo nadobudnúť. Medzi rečníkmi vystúpi Komisár EÚ pre životné prostredie Stavros Dimas, asistentka generálneho tajomníka OSN pre Medzinárodnú stratégiu zmierňovania následkov katastrof Margareta Wahlströmová a štátny tajomník Ministerstva obrany Švédska Håkan Jevrell.  Súčasne s konfe renciou bude prebiehať aj výstava s účasťou medzinárodných partnerov, organizácií odbornej prípravy a inovatívnych technológií.  V časti výstavy venovanej katastrofe, ktorá zasiahla talianske mesto L'Aquila začiatkom tohto roku, sa predstaví aj platforma so simuláciou zemetrasenia. Komisia a civilná ochrana Komisia podporuje a dopĺňa opatrenia zamerané na predchádzanie katastrofám na vnútroštátnej, regionálnej a miestnej úrovni a prevádzkuje monitorovacie a informačné centrum (MIC), ktoré pôsobí ako operačné stredisko počas fázy reakcie v rámci mechanizmu Spoločenstva pre civilnú ochranu.  Mechanizmom Spoločenstva sa uľahčuje spolupráca počas reakcie na katastrofy.  Zúčastňuje sa na ňom 31 krajín (EÚ-27 spolu s Chorvátskom, Islandom, Lichtenštajnskom a Nórskom).  Prostredníctvom neho zlučujú zdroje, ktoré možno sprístupniť krajinám postihnutým katastrofou.  O pomoc EÚ môže požiadať akákoľvek krajina na svete.  Od svojho vzniku v roku 2001 už EÚ poskytla pomoc pri katastrofách na celom svete vrátane hurikánu Katrina v Spojených štátoch v roku 2005, zemetrasenia v Číne v roku 2008 a lesných požiarov v južnej Európe počas tohto leta.  MIC reaguje na vyše 20 núdzových situácií ročne.  Európska komisia pracuje na posilnení kapacity EÚ v oblasti reakcie na katastrofy.  Počas tohto leta testovala vybavenie na úrovni EÚ.  Od júla do septembra boli na pomoc pre členské štáty bojujúce s lesnými požiarmi k dispozícii dve požiarne lietadlá.  Komisia vyhodnotí tento pilotný program.  Pracovať sa začína aj na množstve iniciatív v oblasti prevencie s cieľom zlepšiť prístup EÚ k predchádzaniu prírodným katastrofám a katastrofám spôsobeným človekom.  Znamená to vypracovanie usmernení na posudzovanie a mapovanie rizík, vypracovanie medziodvetvového prehľadu najzávažnejších rizík, ktorým môže EÚ čeliť, a zriadenie európskej siete pre predchádzanie katastrofám. Poznámka pre tlač:  Tretie fórum civilnej ochrany: „Smerom k odolnejšej spoločnosti“ sa uskutoční v dňoch 25. a 26. novembra 2009 v budove Európskej komisie Charlemagne na ulici de la Loi č. 170 v Bruseli.  Ďalšie informácie o fóre nájdete na webovej stránke:   www.civilprotectionforum.eu    Ďalšie informácie o mechanizme pre civilnú ochranu nájdete na webovej stránke:   http://ec.europa.eu/environment/civil/
