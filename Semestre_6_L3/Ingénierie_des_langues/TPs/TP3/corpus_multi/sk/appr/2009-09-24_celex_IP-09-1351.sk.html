IP/09/1351   V Bruseli 24 september 2009 Komisia obmedzuje byrokraciu a zvyšuje ochranu investora pri vydávaní prospektov cenných papierov  (pozri   MEMO/09/412   )  V súlade so zásadami lepšej právnej úpravy Európska komisia dnes predložila návrh revízie smernice o prospekte.  Tento návrh je súčasťou procesu zjednodušenia právnych predpisov v rámci akčného programu Európskej komisie na zníženie administratívnej záťaže v Európskej únii.  Návrhom sa zvyšuje právna zrozumiteľnosť a účinnosť v režime prospektov a znižuje administratívna záťaž pre emitentov alebo sprostredkovateľov.  Takisto sa v ňom prihliada na význam zvyšovania úrovne ochrany investorov a zabezpečovania toho, aby poskytnuté informácie dostatočným a primeraným spôsobom pokrývali potreby drobných investorov.  Tento návrh odzrkadľuje konzultácie so všetkými hlavnými zainteresovanými stranami.  Teraz sa ním bude zaoberať Európsky parlament a Rada ministrov.   Komisár pre vnútorný trh a služby Charlie McCreevy v tejto súvislosti povedal:  „Tieto nové pravidlá spĺňajú potreby emitentov a investorov a odstraňujú akúkoľvek zbytočnú záťaž podnikov.  Zohľadňujú poučenia z finančnej krízy a zabezpečia, aby investori mali k dispozícii všetky informácie, ktoré potrebujú.“   Smernicou o prospekte sa ustanovujú pravidlá týkajúce sa prospektu, ktorý sa musí sprístupniť verejnosti v prípade, že v rámci EÚ dôjde k verejnej ponuke alebo k prijatiu prevoditeľných cenných papierov na obchodovanie na regulovanom trhu.  Jedným z jej hlavných úspechov je zavedenie mechanizmu povolení:  prospekt schválený príslušným orgánom jedného členského štátu je platný pre verejné ponuky a prijatie cenných papierov na obchodovanie v rámci celej EÚ.  Napriek značne pozitívnemu vplyvu na kvalitu a primeranosť informácií, ktoré majú investori k dispozícii, je potrebné, aby sa tento právny rámec zdokonalil s cieľom zvýšiť právnu zrozumiteľnosť a účinnosť režimu prospektov a znížiť administratívnu záťaž.   Prostredníctvom nových predpisov sa dosiahne väčšia účinnosť emisií cenných papierov, keďže tieto predpisy budú zrozumiteľnejšie (väčšia právna zrozumiteľnosť),  zníži sa administratívna záťaž pre emitentov a sprostredkovateľov,  poskytne sa zamestnancom emitentov celý rad investičných príležitostí, a pomôže sa drobným investorom účinnejšie analyzovať pred investíciou prospekty a riziká spojené s cennými papiermi.   Boli navrhnuté tieto hlavné zmeny:     niektoré typy emisií cenných papierov budú podliehať menej komplexným nárokom na poskytovanie údajov (malé spoločnosti, malí veritelia, prednostné práva, vládne záručné schémy),     formát a obsah súhrnu prospektu sa zlepšili,     vytvorili sa jasnejšie výnimky z povinnosti uverejniť prospekt v prípade, že spoločnosti predávajú cez sprostredkovateľov (tzv. retailová kaskáda) a v prípade schém zamestnaneckých akcií,     požiadavky na poskytovanie údajov, ktoré sa v súčasnosti prekrývajú so smernicou o transparentnosti sa zrušia,     emitenti všetkých nemajetkových cenných papierov budú môcť určiť svoj domovský členský štát,     vymedzenie „kvalifikovaných investorov“ v smernici o prospekte sa zosúladí s vymedzením „profesionálnych klientov“ v smernici o trhoch s finančnými nástrojmi.     Smernica o prospekte   Smernica o prospekte nadobudla účinnosť 31. decembra 2003 tým, že bola uverejnená v Úradnom vestníku EÚ.  Od členských štátov sa požadovalo, aby ju začali uplatňovať v rámci svojich jurisdikcií najneskôr do 1. júla 2005.   V súlade s článkom 31 smernice o prospekte je Európska komisia povinná vyhodnotiť uplatňovanie tejto smernice päť rokov po jej nadobudnutí účinnosti a podľa potreby predložiť návrhy na jej revíziu.   Okrem toho, Európska komisia v januári 2007 spustila akčný program na zníženie administratívnej záťaže v Európskej únii, a to s cieľom zmerať administratívne náklady vyplývajúce z právnych predpisov v EÚ a do roku 2012 znížiť administratívnu záťaž o 25 %.  Smernica o prospekte bola označená za oblasť, ktorá obsahuje niekoľko ťažkých záväzkov pre spoločnosti, z ktorých niektoré je možné odstrániť.  Zároveň, a takisto vzhľadom na súčasnú finančnú krízu, sa považuje za vhodné, aby sa vykonala revízia určitých ustanovení smernice o prospekte s cieľom zvýšiť jej účinnosť, ako aj modernizovať ochranu investorov.  V súlade so zásadami lepšej právnej úpravy Európska komisia preto začala proces verejných konzultácií.  Tento návrh a posúdenie jeho vplyvu sú výsledkom rozsiahleho a pretrvávajúceho dialógu so všetkými hlavnými zainteresovanými stranami vrátane regulačných orgánov cenných papierov, účastníkov trhu (emitenti, sprostredkovatelia a investori) a spotrebiteľov.  V tomto návrhu sa primerane zohľadňujú výsledky pozorovania a analýzy, ktoré sa nachádzajú v správach uverejnených Výborom európskych regulačných orgánov cenných papierov (CESR) a Expertnej skupiny pre európske trhy s cennými papiermi (ESME).   Uvedený návrh sa nachádza na tejto webovej stránke:    http://ec.europa.eu/internal_market/securities/prospectus/index_en.htm
