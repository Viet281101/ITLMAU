IP/09/1059  V Bruseli, 30. júna 2009   Návrat krivej uhorky:  „zahnuté“ ovocie a zelenina sú od 1. júla opäť v predaji   Keď sa zajtra zrušia osobitné obchodné normy pre 26 druhov ovocia a zeleniny, zaniknú pravidlá Európskej únie, ktoré sa týkajú veľkosti a tvaru mnohých druhov ovocia a zeleniny.  Iniciatíva Komisie zbaviť sa týchto noriem je hlavným prvkom jej prebiehajúceho úsilia usmerniť a zjednodušiť pravidlá EÚ a obmedziť byrokraciu.  V prípade 10 druhov ovocia a zeleniny, vrátane jabĺk, jahôd a paradajok, zostanú obchodné normy naďalej v platnosti.  Avšak aj pri týchto 10 druhoch budú môcť členské štáty po prvýkrát povoliť obchodom, aby predávali výrobky, ktoré nespĺňajú normy, ak budú výrobky označené tak, aby boli odlíšené od ovocia a zeleniny „extra triedy“, „triedy I“ a „triedy II“.  Inak povedané, nové pravidlá umožnia vnútroštátnym orgánom povoliť predaj všetkých typov ovocia a zeleniny, bez ohľadu na ich veľkosť a tvar.  „1. júl je dňom návratu krivých uhoriek a hrboľatej mrkvy do regálov v našich obchodoch“, povedala Mariann Fischer Boelová, komisárka pre poľnohospodárstvo a rozvoj vidieka.  „A teraz vážnejšie, je to konkrétny príklad nášho úsilia obmedziť zbytočnú byrokraciu.  Takéto veci jednoducho nepotrebujeme regulovať na úrovni EÚ.  Tieto zmeny tiež znamenajú, že spotrebitelia budú mať možnosť vyberať si z čo možno najväčšieho sortimentu výrobkov.  Vyhadzovať úplne dobré výrobky len preto, že majú „zlý“ tvar a veľkosť, je nezmysel.“   Počas rokovaní o reforme spoločnej organizácie trhu s ovocím a zeleninou v roku 2007 sa Komisia zaviazala, že obmedzí zbytočnú byrokraciu tým, že odstráni množstvo obchodných noriem pre ovocie a zeleninu.  Zajtrajšia zmena znamená, že sa tieto normy zrušia pre 26 výrobkov:  marhule, artičoky, špargľu, baklažány, avokádo, fazuľu, ružičkový kel, mrkvu, karfiol, čerešne, cuketu, uhorky, umelo pestované huby, cesnak, nelúpané lieskové orechy, hlávkovú kapustu, pór, melóny, cibuľu, hrach, slivky, stopkový zeler, špenát, nelúpané vlašské orechy, červené dyne a čakanku obyčajnú.  Osobitné obchodné normy ostatnú v platnosti pre 10 výrobkov, ktoré predstavujú 75 percent hodnoty obchodu EÚ:  jablká, citrusové ovocie, kivi, šaláty, broskyne a nektárinky, hrušky, jahody, sladkú papriku, stolové hrozno a paradajky.  Členské štáty môžu udeliť výnimku aj z týchto noriem, ak sa toto ovocie a zelenina predávajú v obchodoch príslušne označené.  V praxi to znamená, že aj jablká, ktoré nespĺňajú normu, sa môžu predávať v obchode, pokiaľ sú označené ako „výrobok určený na spracovanie“ alebo podobným textom.
