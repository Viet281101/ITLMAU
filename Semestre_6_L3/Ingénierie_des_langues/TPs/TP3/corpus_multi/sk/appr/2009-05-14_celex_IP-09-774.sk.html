IP/09/774
V Bruseli 14. mája 2009Telekomunikácie: Taliansko sa
vyzýva na podniknutie opatrení, týkajúcich sa polohy
volajúceho na číslo 112, v súlade so súdnym rozsudkomTiesňové služby v Taliansku
ešte vždy nemajú k dispozícii informácie o polohe
volajúceho, ako vyžadujú pravidlá EÚ, pri
všetkých volaniach z mobilnej siete na číslo 112,
napriek tomu, že Európsky súdny dvor v januári vyzval
Taliansko, aby to zabezpečilo. Komisia sa dnes rozhodla,
že pošle Taliansku formálne oznámenie, v ktorom ho
požiada, aby vyhovelo rozsudku a zabezpečilo dostupnosť
informácií o polohe volajúceho na číslo 112 pre
všetky tiesňové služby. Ak sa prípad dostane znova pred
Európsky súdny dvor, Taliansku by mohla byť vymeraná pokuta.„Poskytovanie informácií o polohe volajúceho
tiesňovým službám je rozhodujúce pre
účinné fungovanie jednotného európskeho čísla
tiesňového volania 112,“ povedala komisárka EÚ pre
telekomunikácie Viviane Redingová. „Väčšina
členských štátov ho už zaviedla a neexistuje
dôvod, prečo by Taliansko nemohlo takisto realizovať túto
doslova životne dôležitú službu pre svojich
občanov. Komisia musí konať vo veci porušenia proti
Taliansku, aby zabezpečila rešpektovanie rozsudku Európskeho
súdneho dvora, a aj preto, že dostupnosť informácie o polohe
volajúceho je tiesňový nástroj, ktorý môže
prispieť k záchrane životov.“
Európsky súdny dvor 15. januára 2009 rozhodol, že
Taliansku sa nepodarilo pri všetkých volaniach sprístupniť
informácie o polohe volajúceho na číslo 112 orgánom
spracovávajúcim tiesňové volania. Informácie o polohe
volajúceho ešte nedostávajú tiesňové služby
pri volaniach na číslo 112 z mobilných telefónov v celom
Taliansku okrem provincie Salerno. 
Komisia berie na vedomie kroky, ktoré podnikli talianske orgány na
zabezpečenie dostupnosti informácie o polohe volajúceho na
číslo 112. Napriek tomu vyzýva taliansku vládu, aby
urýchlila implementáciu informácií o polohe volajúceho
pri všetkých volaniach na číslo 112 v celej krajine. Ak
Taliansko neodpovie na túto žiadosť o zlepšenie do dvoch
mesiacov, bude riskovať pokutu za nerešpektovanie súdneho
rozsudku. 
Poskytovanie informácie o polohe volajúceho na číslo 112
tiesňovým službám prispieva k bezpečnosti
európskych občanov. Talianski aj iní európski občania,
či už doma, alebo pohybujúci sa ako turisti, prípadne z
pracovných dôvodov v iných štátoch EÚ, musia
mať možnosť spoľahnúť sa na to, že talianske
tiesňové služby budú schopné zistiť, kde sa
nachádzajú, ak zavolajú a nemôžu sami
poskytnúť podrobnosti o svojej polohe potrebné na vyslanie
pomoci. 
Kontext
Podľa smernice EÚ o univerzálnej službe (článok
26) členské štáty sú povinné zaručiť
riadne fungovanie jednotného európskeho tiesňového
čísla 112. K tomu patrí aj zaručenie toho, aby
tiesňové orgány mali k dispozícii informácie o polohe
volajúceho pri všetkých volaniach na číslo 112.
Celkove Komisia začala v súvislosti s polohou volajúceho na
číslo 112 konanie vo veci porušenia proti 14 členským
štátom. Z týchto prípadov sa už 11 uzavrelo,
nakoľko členské štáty napravili situáciu a
informácie o polohe volajúceho sa stali plne
prístupné. Popri Taliansku Európsky súdny dvor vydal aj
rozsudky, ktorými rozhodol, že Litva a Holandsko nevyhoveli
požiadavkám právnych predpisov EÚ týkajúcich sa
polohy volajúceho na číslo 112 a tieto prípady sú
ešte tiež otvorené.
Komisia navyše v minulosti začala konanie vo veci porušenia
proti dvom ďalším členským štátom pre
neschopnosť zabezpečiť dostupnosť čísla 112 pre
volania tiesňových služieb. Posledný prípad,
týkajúci sa Bulharska, sa uzavrel 29. januára tohto roku a
číslo 112 je teraz dostupné v celej EÚ (IP/08/1968).
A napokon v ďalšom prípade týkajúcom sa obsluhy
volaní na číslo 112 sa začalo konať proti Taliansku
v septembri 2008 (IP/08/1342).
Európska komisia sa rozhodla na základe článku 228 Zmluvy
o ES poslať formálne oznámenie, v ktorom požiadala Taliansko
o podrobné informácie o zabezpečení súladu s
januárovým rozsudkom Európskeho súdneho dvora. Ak talianske
orgány ešte tento súlad nezabezpečili, Komisia pošle
talianskej vláde odôvodnené stanovisko a nakoniec môže
požiadať súdny dvor, aby uložil zaplatenie pokuty.
Podrobný prehľad o konaniach vo veci porušenia právnych
predpisov v oblasti telekomunikácií je k dispozícii na tejto
webovej stránke: 
http://ec.europa.eu/information_society/policy/ecomm/implementation_enforcement/infringement/
