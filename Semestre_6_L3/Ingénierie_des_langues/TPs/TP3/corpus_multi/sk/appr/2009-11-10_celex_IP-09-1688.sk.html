IP/09/1688 V Bruseli 10. novembra 2009 Vyhlásenie komisára pre regionálnu politiku Pawła Sameckiho k výročnej správe Európskeho dvora audítorov  S potešením konštatujem, že z dnešnej správy Európskeho dvora audítorov o účtovnej závierke za rok 2008 vyplýva, že dosahujeme pozitívne výsledky a uberáme sa správnym smerom.       Ak chcete vidieť nahrávku vyhlásenia, kliknite sem (iba v angličtine)     Komisia vyvíja veľké úsilie, aby vnútroštátnym orgánom pomohla znížiť mieru chýb v projektoch, ktoré sú spolufinancované Európskou úniou. Hoci naše spoločné úsilie prináša pozitívne výsledky, môžeme samozrejme urobiť viac a viac aj urobíme.   Náš prístup je striktný, je však aj spravodlivý a vyrovnaný.  Európska komisia začala minulý rok realizovať akčný plán pozostávajúci z 37 bodov, ktorý je zameraný na zníženie miery chýb zo strednodobého hľadiska.  Súčasťou nášho plánu, v ktorého realizácii sme v roku 2009 pokračovali, je dvojitá stratégia:    pomôcť vnútroštátnym orgánom dosahovať lepšie výsledky pri kontrole oprávnenosti výdavkov na projekty skôr , než žiadosti o platby predložia Európskej komisii  a   prijať prísnejšie a rýchlejšie opatrenia na zastavenie platieb alebo získanie peňažných prostriedkov späť, ak členské štáty nespĺňajú požadované kritériá.    Riadenie štrukturálnych fondov a Kohézneho fondu, zabezpečenie efektivity finančných kontrol v členských štátoch a spätné získanie všetkých neoprávnene požadovaných finančných prostriedkov je našou spoločnou zodpovednosťou.  Inými slovami, cieľom nášho akčného plánu je chrániť peniaze daňových poplatníkov EÚ.  V tomto roku sme doteraz získali späť neoprávnene požadované finančné prostriedky v hodnote 629 miliónov EUR.  Odhadujeme, že do konca roku 2009 získame ďalších pol miliardy EUR.  Tieto sumy sa pripájajú k opravám z roku 2008 v hodnote 1,5 miliardy EUR.   Toto spätné získavanie, známe aj ako finančné opravy, dokazuje, že Komisia je odhodlaná odstrániť vážne chyby.   V dnešnej správe Európskeho dvora audítorov sa odhaduje, že 11 % finančných prostriedkov presunutých do členských štátov v rámci projektov kohéznej politiky nemalo byť požadovaných alebo vyplate ných.   Takáto miera chýb je veľmi vysoká.  Netreba si však myslieť, že 11 % miera chýb znamená, že nie sme schopní vyúčtovať 11 % rozpočtu EÚ na kohéznu politiku alebo že tieto peniaze sa nenávratne stratili.   Vo všetkých prípadoch chýb vedúcich k neoprávneným platbám prijíma Komisia opatrenia na spätné získanie týchto prostriedkov, aj keď to môže určitý čas trvať.   Všetci pochopiteľne chceme, aby sa miera chýb čo najskôr znížila.  Som presvedčený, že k tomu dôjde, keď budú opatrenia, ktoré realizujeme, plne účinné.   Tieto chyby je však potre bné chápať v správnom kontexte.  Je dôležité, aby sme nestrácali zo zreteľa ucelený obraz.  Peniaze, ktoré investujeme prostredníctvom kohéznej politiky EÚ, pozitívnym spôsobom ovplyvňujú život obyvateľov a tento vplyv je ešte viac cítiť v dôsledku hospodárskej a finančnej krízy.  Tieto peniaze nachádzajú svoje miesto tam, kde sú najpotrebnejšie – v reálnom hospodárstve.   Od roku 2000 pomohla kohézna politika EÚ vytvoriť približne 600 000 pracovných miest;  regionálne a národné hospodárstva transformuje prostredníctvom investícií do modernizácie infraštruktúry, zlepšovania životného prostredia, malého podnikania a kvalifikácie obyvateľstva.   Od roku 2000 sa v rámci tejto politiky spolufinancovalo viac ako 100 000 kilometrov nových alebo zrekonštruovaných ciest a diaľnic, 4 000 kilometrov nových železníc a zmodernizovalo sa 130 prístavov a viac ako 3 0 letísk.  Vďaka týmto investíciám sa Európa stáva konkurencieschopnejšou na globálnom trhu a zabezpečuje sa dlhodobo udržateľný rast.  Zavedené pravidlá financovania sú rozumné a primerané.  Predstavujú správnu rovnováhu medzi snahou o čo najlepšie kontroly a zabezpečením účelnosti vynakladania prostriedkov vo vzťahu k získaným prínosom.  Je pravda, že niektoré problémy, s ktorými sa stretávame, sú výsledkom nesprávne chápaných alebo uplatňovaných pravidiel.  Naďalej sa preto usilujeme zjednodušovať právne predpisy a obmedzovať byrokraciu.  Odhadujeme, že od roku 2007 pomohli tieto zjednodušenia znížiť administratívne zaťaženie pre príjemcov o viac ako 20 %.  Nedávno sme napríklad upravili pravidlá tak, aby bolo možné využívať paušálne platby a jednorazové sumy, a v takýchto aktivitách budeme pokračovať aj ďalej.   Na záver by som rád spomenul rozšírenú mylnú predstavu:  pojem chyba neznamená podvod .  Keď audítori Európskeho dvora audítorov a Komisie hovoria o chybách, majú na mysli nesúlad s podmienkami získavania finančných prostriedkov EÚ.   Podvod je niečo úplne iné ako nesúlad;  znamená úmyselné alebo trestné zavádzanie.  Podľa Európskeho úradu pre boj proti podvodom (OLAF) sa podozrenia z podvodu týkali menej ako 0,2 % všetkých platieb, ktoré Komisia uskutočnila v rámci kohéznej politiky v období rokov 2000 až 2008.  Inými slovami:  99,8 % peňazí vyplatených z rozpočtu EÚ v rámci kohéznej politiky nebolo spojených s podvodom.  Peniaze EÚ sú Vašimi peniazmi a môžete sa spoľahnúť, že Európska komisia urobí všetko, čo je v jej silách, aby bolo každé jedno euro zabezpečené a vhodne použité. Ďakujem.
