IP/09/57
V Bruseli 15. januára 2009Trh s mliekom a mliečnymi
výrobkami: Komisia navrhuje dodatočné opatrenia na pomoc sektoru
mliekarstvaPo nedávnom poklese cien mlieka a
mliečnych výrobkov komisárka pre poľnohospodárstvo
Mariann Fischerová Boelová prisľúbila nové opatrenia na
podporu trhu. Budúci týždeň Komisia znovu zavedie
vývozné náhrady za maslo, syr, plnotučné a
odstredené sušené mlieko. Keď sa v marci začne maslo
a odstredené sušené mlieko intervenčne nakupovať,
Komisia sa zaväzuje, že v prípade potreby
nakúpi viac ako vopred stanovené množstvo prostredníctvom
bežných verejných súťaží. V novembri Komisia
s účinnosťou od 1. januára 2009 opätovne zaviedla
súkromné skladovanie masla vrátane masla vyrobeného
v decembri. Tým sa zaviedlo súkromné skladovanie skôr
ako v bežnom prípade. 
„Prudkosť poklesu cien mlieka v posledných mesiacoch
mnohých prekvapila“, vyhlásila komisárka Fischerová
Boelová. „Počas mojich návštev jednotlivých
členských štátov som hovorila s mnohými výrobcami
a ich obavy sú zrejmé. Nadišiel čas, aby im Európska
únia pomohla. Zmeny v rámci kontroly zdravotného stavu SPP
poskytnú sektoru mliekarstva výrazné oživenie. Treba
však spraviť niečo hneď, pretože kontrola
zdravotného stavu sa bude uplatňovať až od budúcej
sezóny. Som pevne presvedčená, že opatrenia, ktoré som
navrhla, prispejú k stabilizácii trhu s mliekom a mliečnymi
výrobkami.“ 
Po nebývalom zvýšení cien mlieka a mliečnych
výrobkov v roku 2007 a na začiatku roka 2008 sa situácia na trhu
s mliekom a mliečnymi výrobkami teraz úplne zmenila. V
dôsledku zvýšenia ponuky na svetovom trhu a zníženia
dopytu na vnútornom sa trhové ceny mliečnych výrobkov
znížili na intervenčnú úroveň alebo dokonca aj pod
ňu. Ceny vyplácané výrobcom mlieka sa očividne
vyvíjajú rovnako; podstatne sa znížili a budú sa
pravdepodobne znižovať ďalej. 
Pokiaľ ide o intervenciu, nákup masla a sušeného
odstredeného mlieka, ktorý sa bude vzťahovať na výrobky
vyrobené od februára, bude pokračovať od 1. marca až do
konca augusta. Prvých 30 000 ton masla a 109 000 ton
sušeného odstredeného mlieka sa nakúpi za vopred
určenú cenu (intervenčnú cenu). Očakáva sa,
že toto množstvo bude rýchlo vyčerpané a že v
dôsledku toho bude potrebné podporiť trh aj pri
väčšom množstve. Podľa rozhodnutia v rámci
kontroly zdravotného stavu SPP možno ďalšie
množstvá akceptovať s cenami stanovenými
prostredníctvom verejnej súťaže uskutočňovanej
každé dva týždne. Komisárka Fischerová
Boelová požiadala útvary Európskej komisie, aby pripravili
návrh rozhodnutia, ktorý bude predložený riadiacemu
výboru s cieľom poskytnúť takúto možnosť v
prípade, ak sa dosiahne hranica 30 000 ton masla a 109 000 ton
sušeného odstredeného mlieka, aby sa zabránilo
akémukoľvek pozastaveniu intervencie v tomto období
znížených cien.
Pokiaľ ide o vývozné náhrady, nastal čas znovu
použiť tento nástroj. Trvalé obdobie vysokých cien na
svetovom trhu nás viedlo k pozastaveniu vyplácania vývozných
náhrad od júna 2007. Pri svetových cenách, ktoré
sú v súčasnosti nižšie než intervenčné a
trhové ceny EÚ, naši vývozcovia už nie sú
schopní konkurovať. Túto situáciu ešte
väčšmi zhoršujú existujúce ťažkosti
našich vývozcov zapríčinené finančnou a
úverovou krízou. Vývozné náhrady sa budú
vyplácať nielen za maslo a sušené odstredené mlieko,
ale aj za ďalšie mliečne výrobky, za ktoré sa
vyplácali v minulosti, najmä za sušené
plnotučné mlieko a syr. Náhrady za maslo a sušené
odstredené mlieko sa stanovia prostredníctvom verejnej
súťaže, v rámci ktorej sa o ponukách
predložených v ďalšom kole rozhodne budúci
týždeň. Počet verejných
súťaží sa zvýši z jednej na dve mesačne, aby
sa zvýšila efektívnosť systému.
Rovnako ako v minulosti sa budú vývozné náhrady
vyplácať v súlade s našimi právami a
záväzkami v rámci WTO. Pokiaľ ide o špecifickú
výšku náhrad, bude závisieť od ponúk, ktoré
nám predloží obchod, a bude sa posudzovať podľa
zvyčajných objektívnych kritérií, aby sa
zabezpečilo, že náhrady sa budú poskytovať iba v
množstve, ktoré je nevyhnutne potrebné.
Európska komisia chce prijatím takýchto opatrení
vyslať výrobcom mlieka a sektoru mliekarstva jasný signál
toho, že je pripravená plne využiť naše dostupné
nástroje na podporu trhu a príjmov výrobcov.
