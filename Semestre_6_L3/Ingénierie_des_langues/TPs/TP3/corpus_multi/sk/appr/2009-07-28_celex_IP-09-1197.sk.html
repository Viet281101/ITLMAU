IP/09/ 1197  V Bruseli 28. júla 2009  Antitrustové opatrenia: Komisia otvára verejnú konzultáciu na tému revízie pravidiel hospodárskej súťaže v distribúcii  Európska komisia vyzvala na predloženie pripomienok k svojmu návrhu nariadenia o skupinovej výnimke a usmernení o dodávateľských a distribučných dohodách (vertikálne obmedzenia).  Súčasné nariadenie platí do mája 2010.  Vzhľadom na jej skúsenosti s uplatňovaním týchto pravidiel, ako aj na základe pripomienok zainteresovaných subjektov, sa Komisia domnieva, že pravidlá celkovo fungujú dobre a nemali by sa zásadne meniť.  Hlavné návrhy na zmenu sa týkajú zohľadnenia posledného vývoja na trhu, najmä zvýšenia kúpnej sily veľkých maloobchodných reťazcov a vývoja v oblasti internetového predaja.  Zainteresované subjekty môžu predložiť svoje pripomienky do 28. septembra 2009.   Komisárka pre hospodársku súťaž Neelie Kroes uviedla:  „Konkurencieschopná a efektívna distribúcia je pre spotrebiteľov a naše hospodárstvo veľmi dôležitá.  Cieľom oddnes prebiehajúcej revízie je zabezpečiť, aby sa pri hodnotení dohôd o dodávkach a distribúcii v zmysle pravidiel hospodárskej súťaže zohľadňoval najnovší vývoj na trhoch, a to ďalšie zvýšenie kúpnej sily odberateľov, ako aj nové formy distribúcie vrátane možností, ktoré prináša internet.“  Nariadenie Komisie o skupinovej výnimke č. 2790/1999 zabezpečuje, že na dohody o dodávkach a distribúcii v súlade s jeho ustanoveniami sa vzťahuje výnimka zo zákazu obmedzujúcich obchodných postupov, ktorý je ustanovený v Zmluve o ES (článok 81 ods. 1) .  Súčasné nariadenie o skupinovej výnimke pre vertikálne obmedzenia platí do mája 2010.  Podľa predbežného posudku jeho uplatňovania, ktorý Komisia vypracovala na základe vlastných skúseností a spätnej väzby od zainteresovaných subjektov, sa súčasné pravidlá v praxi ukázali ako funkčné.  V čase prijímania nariadenia v roku 1999 bolo jeho cieľom znížiť regulačné zaťaženie firiem, najmä tých, ktoré nemohli zvýšiť ceny bez straty na zisku (t. j. firmy bez trhového vplyvu) ako napríklad MSP, a začať posudzovať vertikálne obmedzenia z hľadiska účinkov.  Tieto ciele a zretele sú platné dodnes.   Desaťročné obdobie od nadobudnutia účinnosti súčasných pravidiel poznamenali vývoj dve významné skutočnosti:  ďalej sa zvyšoval trhový vplyv veľkých distribútorov a predaj na internete.  Komisia chce zohľadniť tieto skutočnosti, a preto navrhuje, že ak majú vertikálne dohody využívať skupinovú výnimku, mala by sa horná hranica podielu na trhu vo výške 30 % vzťahovať nielen na dodávateľov (ako je tomu v súčasnosti), ale aj na odberateľov.  Pokiaľ ide o predaj on-line, na jednej strane je potrebné chrániť možnosti spotrebiteľov, aby mohli výhodne nakupovať v iných krajinách, čomu výrazne napomáha internet.  Na druhej strane majú niektoré obmedzenia predaja zúžiť priestor alebo zabrániť distribútorom, aby získali neprimeranú výhodu z marketingových a propagačných aktivít iných firiem (t. j. parazitovanie), čo môže spotrebiteľom priniesť zlepšenie služieb.  Z tohto dôvodu Komisia navrhuje prístup, ktorý v on-line kontexte podrobnejšie rozlišuje medzi predajom ako výsledkom aktívneho marketingu a predajom ako výsledkom iniciatívy spotrebiteľa (t. j. medzi aktívnym a pasívnym predajom), a ktorý vysvetľuje, ako sa v zrevidovanom nariadení riešia podmienky internetového predaja, napríklad požiadavka uložená zo strany dodávateľa distribútorovi, aby mal pred začatím predaja na internete „kamenný“ obchod.  Komisia vyzýva zainteresované tretie subjekty, aby predložili svoje pripomienky do 28. septembra 2009.  Konzultácia sa týka všetkých oblastí pokrytých nariadením a usmerneniami, ale Komisia sa zaujíma predovšetkým o pripomienky k celkovému fungovaniu súčasných pravidiel, k tomu, do akej miery by sa súčasný vývoj na trhu mal odraziť v nariadení, a k navrhovanému prístupu Komisie, pokiaľ ide o trhový vplyv odberateľov a obmedzenia predaja on-line.  Návrh zrevidovaného nariadenia o skupinovej výnimke a usmernenia sú k dispozícii na webových stránkach Europa:     http://ec.europa.eu/competition/consultations/2009_vertical_agreements/index.html
