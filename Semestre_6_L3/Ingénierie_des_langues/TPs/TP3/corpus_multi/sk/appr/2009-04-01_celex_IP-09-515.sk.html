IP/09/515
V Bruseli 1. apríla 2009Antitrustová
politika: Komisárka Kroesová berie na vedomie rozhodnutie
spoločnosti MasterCard znížiť mnohostranné
výmenné poplatky a zrušiť nedávne zvýšenie
systémových poplatkovEurópska komisárka pre hospodársku
súťaž Neelie Kroesová uviedla, že na základe
informácií, ktoré sú v súčasnosti k
dispozícii, nevidí dôvod začať konanie proti
spoločnosti MasterCard pre nedodržiavanie rozhodnutia Komisie z roku
2007, podľa ktorého boli cezhraničné mnohostranné
výmenné poplatky (MIF) spoločnosti MasterCard v
rozpore s pravidlami Zmluvy o ES týkajúcimi sa obmedzujúcich
obchodných postupov (pozri IP/07/1959
a MEMO/07/590).
V nadväznosti na rozhodnutie z roku 2007 spoločnosť MasterCard
dňa 12. júna 2008 dočasne zrušila svoje
cezhraničné mnohostranné výmenné poplatky (pozri MEMO/08/397),
avšak od októbra 2008 zvýšila svoje systémové
poplatky. Spoločnosť MasterCard sa teraz rozhodla použiť na
svoje mnohostranné výmenné poplatky za cezhraničné
transakcie novú metodiku, ktorá bude viesť k značnému
zníženiu váženej priemernej úrovne poplatkov MIF v
porovnaní s úrovňou, ktorá porušovala antitrustové
pravidlá EÚ. Podľa novej metodiky sa maximálny
vážený priemerný poplatok MIF za transakciu zníži
na 0,30 % v prípade súkromných kreditných
a 0,20 % v prípade súkromných debetných kariet.
Spoločnosť MasterCard okrem toho súhlasila, že s
účinnosťou od júla 2009 odvolá zvýšenia
svojich systémových poplatkov, ktoré zaviedla v októbri
2008. Spoločnosť MasterCard tiež súhlasila, že od
júla 2009 zmení svoje systémové pravidlá, aby sa
zvýšila transparentnosť a hospodárska súťaž
na trhu platobných kariet. Zavádzanie týchto zmien sa bude v
nasledujúcich mesiacoch pozorne sledovať. 
Komisárka pre hospodársku súťaž Neelie Kroesová
uviedla: „Som presvedčená, že tieto záväzky
nielen zvýšia efektívnosť a transparentnosť
systému platobných kariet spoločnosti MasterCard, ale
zároveň prinesú primeraný podiel na výhodách
spotrebiteľom a maloobchodníkom. Nová metodika výpočtu
poplatkov MIF bude znamenať sprehľadnenie pre banky
a maloobchodníkov a bude tiež viesť
k značnému zníženiu v porovnaní
s predchádzajúcimi poplatkami MIF spoločnosti MasterCard.
Plnenie týchto záväzkov budeme v nasledujúcich
mesiacoch pozorne sledovať."
Komisia
v decembri 2007 rozhodla (pozri IP/07/1959
a MEMO/07/590),
že mnohostranné výmenné poplatky za cezhraničné
transakcie s použitím debetných a súkromných
kreditných kariet s logom MasterCard a Maestro v rámci
Európskeho hospodárskeho priestoru (EHP), ktoré zaviedla
spoločnosť MasterCard, neboli v súlade s pravidlami
Zmluvy o ES týkajúcimi sa obmedzujúcich obchodných
postupov (článok 81). 
Rozhodnutie však nevylučovalo možnosť, že poplatky
MIF by mohli byť zlučiteľné s antitrustovými
pravidlami ES, ak by mali pozitívny účinok na inováciu
a efektivitu a umožňovali by prenesenie primeranej
časti týchto výhod na spotrebiteľov. Rozhodnutím bola
spoločnosti MasterCard poskytnutá lehota šiestich mesiacov (do
21. júna 2008) na to, aby svoje konanie uviedla do súladu
s antitrustovými pravidlami, pričom bola stanovená
možnosť uložiť penále za akékoľvek
oneskorenie v plnení uvedeného rozhodnutia. 
Dňa 12. júna 2008 (pozri MEMO/08/397)
spoločnosť MasterCard dočasne zrušila svoje
cezhraničné poplatky MIF, pričom pokračovala v diskusii
o metodike stanovovania poplatkov MIF, ktorá by spotrebiteľom
a maloobchodníkom priniesla primeraný podiel na
výhodách.
Záväzky spoločnosti MasterCard
Spoločnosť MasterCard teraz prijala tri záväzky:
- Po prvé, spoločnosť MasterCard bude od júla 2009
vypočítavať cezhraničné poplatky MIF podľa
metodiky, ktorá zaistí, že tieto poplatky zohľadnia
transakčné výhody pre obchodníkov, ktorí
prijímajú platobné karty namiesto hotovosti. Výpočet
poplatku MIF na základe tejto metodiky bude viesť
k značnému zníženiu maximálnej úrovne
váženého priemerného poplatku MIF: 0,30 % na transakciu
v prípade súkromných kreditných kariet
a 0,20 % na transakciu v prípade súkromných
debetných kariet. Pre porovnanie možno uviesť, že
cezhraničné poplatky MIF sa v prípade kariet MasterCard
v roku 2007 v závislosti od druhu karty pohybovali
v rozmedzí od 0,80 % do 1,90 %. V prípade
kariet Maestro sa cezhraničné poplatky MIF pohybovali
v rozmedzí od viac než 0,40 % do viac než
0,75 %).
- Po druhé, spoločnosť MasterCard od júla 2009
zruší zvýšenie systémových poplatkov, ktoré
oznámila v októbri 2008 (pozri nižšie).
- Po tretie, spoločnosť MasterCard prijme od júla 2009
určité opatrenia, ktoré zvýšia transparentnosť jej
systému, čo spotrebiteľom a obchodníkom
umožní robiť informovanejšie rozhodnutia
o platobných prostriedkoch, ktoré používajú a
prijímajú. Pravidlá spoločnosti MasterCard sa napríklad
zmenia tak, že obchodníkom budú ponúknuté a
účtované sadzby diferencované podľa druhu karty,
ktorá je použitá, t. j. budú im ponúknuté tzv. 
„nezmiešané“ sadzby. 
V októbri 2008 spoločnosť MasterCard prepracovala svoju
štruktúru poplatkov, ktoré uhrádzajú tzv.
prijímatelia (ide o poplatky, ktoré systém platobných
kariet, v tomto prípade MasterCard, účtuje svojim
členským bankám za účasť v systéme) na
území štátov patriacich do Európskeho
hospodárskeho priestoru, v rámci čoho zvýšila
niektoré existujúce poplatky, zaviedla nový poplatok
účtovaný prijímateľom a zrušila niektoré im
poskytované úľavy. Všetky tieto poplatky však teraz
budú zrušené. 
Komisárka Kroesová s ohľadom na zmeny, ktoré má
spoločnosť MasterCard vykonať vo svojich poplatkoch MIF, s
ohľadom na súhlas spoločnosti so zrušením
zvýšení systémových poplatkov a na základe
informácií, ktoré sú v súčasnosti
k dispozícii, nemá v úmysle navrhnúť, aby Komisia
začala konanie proti spoločnosti MasterCard pre nedodržiavanie
rozhodnutia Komisie z roku 2007 alebo pre porušenie
antitrustových pravidiel zvýšením systémových
poplatkov alebo opätovným zavedením cezhraničného
poplatku MIF. 
Pokiaľ
ide o správanie spoločnosti Visa na trhu platobných kariet,
Komisia bude pokračovať vo svojom antitrustovom vyšetrovaní
(pozri MEMO/08/170)
a bude sledovať správanie sa ostatných subjektov na trhu,
aby na tomto trhu zaistila účinnú hospodársku
súťaž v prospech obchodníkov a spotrebiteľov.
Ďalšie informácie možno nájsť v MEMO/09/143.
