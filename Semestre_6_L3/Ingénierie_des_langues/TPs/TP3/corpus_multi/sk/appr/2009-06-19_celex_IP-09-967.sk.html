IP/09/967  V Bruseli 19. júna 2009   Elektronické vybavovanie správnych postupov: Európska komisia podporí cezhraničné služby prostredníctvom modernej technológie  Európska komisia bude spolufinancovať projekt zameraný na pomoc verejným správam zlepšiť on-line služby sektora služieb, ktorého sa zúčastňuje Francúzsko, Grécko, Holandsko, Nemecko, Poľsko, Rakúsko a Taliansko.  Do konca roka 2009 vytvorí každý členský štát EÚ miesta jediného kontaktu, na ktorých môžu spoločnosti vybavovať správne postupy elektronicky.  Napríklad sa tým umožní belgickému poskytovateľovi služieb vybaviť on-line všetky nevyhnutné formality na otvorenie kaviarne v Holandsku. Okrem toho sa pilotný projekt zameria na ďalšie zlepšovanie kvality elektronických postupov. Na pilotný projekt sa v období troch rokov vynaloží viac ako 14 miliónov EUR, z ktorých polovica sa bude financovať z programu EÚ pre konkurencieschopnosť a inováciu.  „Investície do najmodernejších informačných technológií sú tým pravým nástrojom, ktorým sa podporí spolupráca medzi verejnými správami a zjednoduší podnikom prístup na trhy v ostatných členských štátoch,“ uviedla komisárka pre informačnú spoločnosť a médiá Viviane Redingová. „Poskytovanie služieb on-line a bez byrokratických prekážok umožní európskym podnikom expandovať na nové trhy, čím sa podporí obchod v rámci EÚ. Výsledkom bude výraznejší rast a viac pracovných príležitostí na jednotnom trhu.“  Služby sú hlavným motorom rastu a vytvárania pracovných miest v Európe a predstavujú 70 % HDP Európskej únie. V posledných rokoch boli zdrojom 95 % všetkých novo vytvorených pracovných miest. Zatiaľ čo sa s tovarom v EÚ už voľne obchoduje, vnútorný trh služieb ešte nedosiahol svoj plný potenciál. Právne a správne prekážky naďalej sťažujú poskytovateľom služieb, aby sa usadili v iných krajinách alebo obchodovali cez hranice.  Pilotný projekt, ktorý začala Európska komisia v spolupráci s Francúzskom, Gréckom, Holandskom, Nemeckom, Poľskom, Rakúskom a Talianskom sa zameria na vývoj nových technických riešení, ktoré povedú k zvýšeniu kvality elektronických cezhraničných služieb poskytovaných verejnými správami. Do konca roku 2009 zriadi každý členský štát miesta jediného kontaktu, na ktorých si spoločnosti budú môcť vybaviť všetky postupy a formality na jednom mieste. Na ich základe má pilotný projekt zosúladiť rôzne prístupy uplatňované v krajinách EÚ. Podporí používanie elektronických služieb a vypracovanie jednotných požiadaviek, stanoví sa spoločné štandardy na bezpečné transakcie v EÚ a bude vychádzať z osvedčených postupov, otvorených špecifikácií a z riešení, ktoré sú priaznivé pre užívateľov.  Súvislosti:   Pilotný projekt nazvaný „Simple Procedures Online for Cross-border Services“ (jednoduché on-line postupy pre cezhraničné služby, SPOCS) je pilotným projektom veľkého rozsahu, ktorý je spolufinancovaný z programu Európskej komisie na podporu politiky informačných a komunikačných technológií. Tento program stimuluje inovácie a konkurencieschopnosť prostredníctvom širšieho využívania a čo najlepšieho používania komunikačných technológií zo strany občanov, podnikov a štátnych správ. Je súčasťou programu Európskej únie pre konkurencieschopnosť a inováciu, ktorého cieľom je podporovať konkurencieschopnosť európskych podnikov a ktorý má na obdobie rokov 2007 až 2013 rozpočet vo výške 3,6 miliardy EUR (   IP/05/391   ).  Podľa smernice   EÚ o službách   musia všetky členské štáty EÚ do konca roku 2009 vytvoriť jednotné kontaktné miesta, prostredníctvom ktorých môžu poskytovatelia služieb ľahko získať všetky príslušné informácie a elektronicky vybaviť všetky nevyhnutné postupy bez toho, aby sa museli kontaktovať na niekoľko správnych alebo profesijných orgánov.  Pilotné projekty veľkého rozsahu sú vedené účastníckymi štátmi a zameriavajú sa na realizáciu technologických riešení pre cezhraničné služby na celoštátnej, regionálnej a miestnej úrovni. Ich cieľom je hľadať spoločné špecifiká, ktoré je možné ďalej rozvíjať a všeobecne rozširovať, čím sa umožní komunikácia a interakcia medzi rozličnými vnútroštátnymi systémami, aby občania a podniky mohli v úplnej miere využívať výhody jednotného trhu.  Projekt vychádza z predchádzajúcich projektov veľkého rozsahu, ktoré umožňujú občanom EÚ používať   elektronickú totožnosť   a prístup k verejným službám kdekoľvek v Európe (   IP/08/824   ) a z   projektu   , ktorý umožňuje podnikom, aby sa on-line uchádzali o verejné zákazky v celej Európe (   IP/08/785   ). V roku 2008 začala Komisia aj projekt inteligentných otvorených služieb (Smart Open Services – SOS), ktorý sa zameriava na cezhraničné zdieľanie lekárskych informácií (   IP/08/1075   ).  Elektronická verejná správa (eGovernment):     http://ec.europa.eu/egovernment          Program na podporu politiky informačných a komunikačných technológií:     http://ec.europa.eu/information_society/activities/ict_psp     Rámcový program pre konkurencieschopnosť a inováciu:     http://ec.europa.eu/cip/index_en.htm     Smernica EÚ o službách:     http://ec.europa.eu/internal_market/services/services-dir/index_en.htm
