IP/09/617
V Bruseli 22. apríla 2009Rybné hospodárstvo: otvorená
diskusia o budúcnosti európskej spoločnej
rybárskej politikyEurópska komisia dnes prijala zelenú
knihu o budúcnosti spoločnej rybárskej politiky
EÚ. V dokumente sa rozoberajú nedostatky súčasnej politiky
a začína sa široká verejná konzultácia
o tom, ako sa s týmito nedostatkami vyrovnať. Rybári a
ďalšie zúčastnené strany z odvetvia rybolovu, ale aj
vedci, občianska spoločnosť a občania, ktorí majú
záujem, boli vyzvaní, aby do 31. decembra 2009 zareagovali a vyjadrili
svoj názor na budúcu podobu európskeho rybného
hospodárstva.  Konzultácia je prvým krokom v procese, na konci
ktorého by mala byť radikálna reforma spoločnej
rybárskej politiky.  
Komisár pre námorné záležitosti a rybné
hospodárstvo Joe Borg uviedol:  „Kladieme si aj otázky o
základoch súčasnej politiky a nič by sme nemali nechať
bez povšimnutia.  Nechceme len nejakú ďalšiu reformu.  Je
načase navrhnúť moderný, jednoduchý a
udržateľný systém riadenia rybolovu v EÚ, ktorý
bude schopný fungovať po väčšiu časť 21.
storočia.“  
Účel dnes prijatej zelenej knihy je dvojaký: 
zvýšiť povedomie o výzvach, ktorým odvetvie
čelí v posledných rokoch;  vyvolať verejnú odozvu, z
ktorej môže vzniknúť nový, inovatívny a viac
konsenzuálny prístup k riadeniu rybného hospodárstva.  
Vyvoláva otázky ako napr.:  Ako môžeme zabezpečiť
dlhodobú udržateľnosť a životaschopnosť
rybného hospodárstva?  Ako je možné upraviť
celkovú kapacitu flotily a zároveň riešiť sociálne
problémy, ktorým čelia pobrežné spoločenstvá?
Ako je možné ďalej rozvíjať kultúru
dodržiavania pravidiel?   Ako môže SRP najlepšie
prispieť k udržateľnosti rybného hospodárstva mimo
vôd EÚ?   
Zelená kniha analyzuje všetky aspekty súčasnej
rybárskej politiky a vysvetľuje, prečo napriek pokroku
dosiahnutému od reformy z roku 2002 niektoré problémy
pretrvávajú. Jedným z hlavných problémov je
vyčerpanie stavu populácií rýb v Európe: 88 %
populácií trpí nadmerným výlovom (v porovnaní s 25
% v celosvetovom priemere) a 30 % sa nachádza „mimo
bezpečných biologických limitov“, t. j. nie sú
schopné rozmnožovať sa normálnym tempom, pretože
populácia rodičov je príliš vyčerpaná.  Napriek
tomu však v mnohých rybolovoch lovíme dvakrát alebo
trikrát viac ako môžu populácie rýb zniesť.   Toto
je výsledkom predovšetkým nadmernej kapacity flotily.  Táto
nadmerná kapacita je v skutočnosti ekonomicky neefektívna a
to nielen preto, že vyčerpáva populácie, ale aj preto,
že zisky odvetvia neustále tlačí nadol.  Je potrebné
nájsť riešenia, ktoré pomôžu obnoviť
populácie v najhoršom stave a súčasne zaručia, aby boli
ryby pre rybárov aj naďalej spoľahlivým zdrojom
príjmov.  
Okrem nadmernej kapacity sa v zelenej knihe uvádzajú
ďalšie štyri štrukturálne nedostatky
súčasného prístupu:nedostatok presných politických cieľov, najmä
pokiaľ ide o ekologickú zodpovednosť a integráciu so
všeobecnými námornými záležitosťami;  
príliš centralizovaný systém rozhodovania, zameraný
na krátkodobé riešenia, ktoré vo väčšine
prípadov oslabujú dlhodobú udržateľnosť;  
rámec, ktorý odvetviu neposkytuje dostatočnú
zodpovednosť a 
nedostatok politickej vôle dodržiavať obmedzenia rybolovu.
Tieto otázky je nutné zvážiť v
situácii, keď sú dve tretiny dopytu po produktoch rybolovu v
Európe pokryté dovozom.  
Komisia sa obáva, že ak rybolov nebude v nasledujúcich
rokoch viac dbať na udržateľnosť životného
prostredia, výsledkom budú chudobné moria a odvetvie rybného
hospodárstva, ktoré nie je ekonomicky životaschopné.  Ak
však ďalšia reforma spoločnú rybársku politiku
posunie do 21. storočia, jej prínosy sa neobmedzia len na rybárov
alebo pobrežné spoločenstvá; ale budú z nich
ťažiť všetci občania Európy.   
Aj keď Komisia musí na základe právneho záväzku
preskúmať niektoré časti spoločnej rybárskej
politiky do roku 2012, súčasná situácia, najmä
pokiaľ ide o stav populácií a nadmernú kapacitu flotily
ju presvedčila o potrebe začať reformný proces už
teraz. Konzultácia, ktorá sa dnes začala, sa skončí 31.
decembra 2009 a Komisia zhrnie jej výsledky v prvej polovici roka
2010. Komisia po ďalšej konzultácii so
zúčastnenými stranami potom vypracuje správu o
hodnotení vplyvu a návrh nového základného
nariadenia. Tento návrh by potom mohol byť na začiatku roka 2011
predložený Európskemu parlamentu a Rade s cieľom jeho
prijatia v roku 2012.   
Ďalšie
informácie a dokumenty možno nájsť na:
http://ec.europa.eu/fisheries/reform
