IP/09/1926 V Bruseli 15. decembra 2009 Oživenie krízou zasiahnutých trhov práce  Protikrízové opatrenia a finančná podpora EÚ pomohli zabrzdiť nepriaznivé vplyvy spomalenia na trhy práce v EÚ v roku 2009, uvádza sa v dnes vydanej správe Európskej komisie.  Aby však tieto opatrenia boli základom pre úspešné prekonanie krízy, musia byť v súlade s dlhodobými reformami v oblasti zamestnanosti.  Ministri práce a sociálnych vecí budú na zasadnutí Rady v marci 2010 diskutovať o návrhu „Spoločnej správy o zamestnanosti“, ktorá prispeje k novej stratégii EÚ pre rast a zamestnanosť 2020, ktorú majú prijať vedúci predstavitelia EÚ na jar 2010.  „Koordinované opatrenia a podpora na úrovni EÚ a na úrovni členských štátov významne prispela k stabilizácii hospodárstva a k zastaveniu ďalšieho nárastu nezamestnanosti v roku 2009. Teraz však musíme zabrániť ďalším stratám pracovných miest a obnoviť pracovné miesta, ktoré pre krízu zanikli,“ uviedol predseda Komisie José Manuel Barroso.    „Musíme sa pozerať dopredu a pokračovať v našom koordinovanom postupe, aby sme zaistili trvalú udržateľnosť pracovných miest a rast v dlhodobom horizonte. Prostredníctvom našej budúcej stratégie EÚ 2020 obnovíme a ozdravíme naše sociálne trhové hospodárstvo a nasmerujeme Európsku úniu k silnejšiemu, ekologickejšiemu a integrovanejšiemu hospodárstvu.“  Komisár pre zamestnanosť Vladimír Špidla dodal:    „Zladiť krátkodobé opatrenia s dlhodobými reformami je teraz hlavnou výzvou pre politiky EÚ v oblasti zamestnanosti.    Budeme musieť posilniť, preorientovať a nakoniec postupne odstrániť naše protikrízové opatrenia, aby sme zlepšili pružnosť a bezpečnosť trhov práce v EÚ a zvýšili odolnosť hospodárstva voči budúcim poklesom.“      V návrhu spoločnej správy o zamestnanosti Komisia prekladá analýzu opatrení, ktoré boli uskutočnené v celej EÚ s cieľom zachovať pracovné miesta a pomôcť tým, ktorí sa ocitli v ťažkostiach, a vymenúva výzvy, ktorým je ešte potrebné čeliť. Po vážnom zhoršení situácie na trhoch práce v roku 2009 v dôsledku hospodárskeho poklesu sa očakáva, že nezamestnanosť bude v budúcom roku vo všetkých krajinách EÚ naďalej rásť, hoci pomalším tempom. Napriek tomu, že sa v priebehu budúcich dvoch rokov očakáva postupné hospodárske zotavenie, trhy práce budú reagovať pomalšie. Určité skupiny boli krízou obzvlášť silno zasiahnuté: mladí ľudia, prisťahovalci a nízkokvalifikovaní pracovníci.  Členské štáty, v rámci troch priorít vymedzených stratégiou zamestnanosti EÚ, značne posilnili svoje politiky v oblasti zamestnanosti a sociálnych vecí, aby poskytli okamžitú podporu hospodárstvu a ochránili zraniteľné skupiny pred vplyvom krízy. V mnohých krajinách sa posilnili verejné služby zamestnanosti, aby sa tak dokázali vyrovnať s rastúcou nezamestnanosťou. Finančná podpora EÚ z Európskeho sociálneho fondu a Európskeho fondu na prispôsobenie sa globalizácii výrazne pomohla členským štátom financovať protikrízové akcie.  Systémy sociálnej ochrany potvrdili svoju účinnosť: automatické stabilizátory zmiernili okamžité sociálne vplyvy hospodárskeho poklesu, hoci v rôznej miere v rámci EÚ. Schopnosť čeliť rastúcemu dopytu po sociálnom zabezpečení sa v jednotlivých členských štátoch veľmi rozlišuje, čo iba potvrdzuje potrebu silných aktivačných politík v prospech ľudí bez práce. Ďalší postup  Hlavnou výzvou pre EÚ a členské štáty je teraz stanovenie správneho rámca pre trvalo udržateľnú obnovu trhu práce. Kľúčom k vytvoreniu nových a lepších pracovných miest sú tak úspešné stratégie na prekonanie krízy, ktoré pripravia jednotlivcov aj spoločnosti na štrukturálne zmeny, ako aj účinné verejné politiky zamerané na modernizáciu trhov práce.  Správa, ktorú predložila Komisia, bude predmetom diskusie ministrov krajín EÚ pre zamestnanosť a sociálne veci na zasadnutí Rady pre zamestnanosť, sociálnu politiku, zdravie a spotrebiteľov v dňoch 8. a 9. marca 2010, a poslúži ako príspevok k práci Komisie a členských štátov pri príprave stratégie EÚ 2020 v čase pred jarným zasadnutím Európskej rady 25. marca 2010. Nadväzuje na správu o zamestnanosti v Európe za rok 2009, ktorá detailnejšie analyzuje nedávne trendy na trhoch práce v  EÚ (pozri   IP/09/1803   ).  Pozri takisto  MEMO/09/554  Ďalšie informácie: Návrh spoločnej správy o zamestnanosti    http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes     Správa o zamestnanosti v Európe za rok 2009    http://ec.europa.eu/social/main.jsp?catId=119&amp;langId=en    Mesačné monitorovanie trhu práce    http://ec.europa.eu/social/main.jsp?catId=119&amp;langId=en     Ak chcete zadarmo dostávať elektronický bulletin Európskej komisie o zamestnanosti, sociálnych záležitostiach a rovnakých príležitostiach, zaregistrujte sa na stránke     http://ec.europa.eu/social/e-newsletter
