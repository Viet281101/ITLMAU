IP/09/563
V Bruseli 8. apríla 2009Rybné hospodárstvo:
Rozvíjanie úplného potenciálu európskej
akvakultúryAkvakultúra, ako jedno z
najrýchlejšie sa rozvíjajúcich potravinárskych
odvetví na svete, už teraz dodáva polovicu všetkých
rýb, ktoré konzumujeme. Toto odvetvie má však stále
čo ponúknuť. Európska únia zaviedla prísne normy,
aby trvalo udržateľný rast bol ústredným motívom
koncepcie a metód akvakultúry. Naše odvetvie
akvakultúry celosvetovo vedie v oblasti výskumu a technologického
rozvoja. Neustále stúpajúca kvalita sa však
ešte neprejavila na produkcii, ktorá sa v EÚ ustálila, hoci
v iných častiach sveta zaznamenala zreteľný rast. Komisia
má vo svojom dnešnom oznámení v úmysle venovať sa
tejto situácii a poskytnúť udržateľnému rozvoju
v odvetví akvakultúry nový podnet.
„Akvakultúra má pred sebou svetlú budúcnosť,
pokiaľ ide o poskytovanie vysokokvalitných a nezávadných
rybích produktov náročným spotrebiteľom v Európe V
súčasnosti však jej potenciál nie je ani zďaleka plne
rozvinutý. Je načase ho naplno využiť a poskytnúť
tomuto strategicky dôležitému odvetviu rovnocenné
postavenie, ako aj priestor (a to doslovne), v rámci ktorého by sa
mohlo rozvinúť,“ skonštatoval komisár pre
námorné záležitosti a rybné hospodárstvo Joe
Borg.
Komisia vo svojom oznámení preskúmava základné
príčiny stagnácie v produkcii akvakultúry EÚ a
hľadá spôsoby, ako zlepšiť konkurencieschopnosť
odvetvia a jeho udržateľnosť a riadenie.
V prvom rade sa toto odvetvie môže stať
konkurencieschopnejším prostredníctvom silnej podpory
výskumu a technologického rozvoja, zlepšeného
priestorového plánovania v pobrežných oblastiach a povodiach
riek, aby tak odvetvie mohlo ľahšie konkurovať, pokiaľ ide o
priestor a vodné zdroje a začlenenia jeho osobitných potrieb do
politiky EÚ pre trh s produktmi rybného hospodárstva. Na
druhej strane zostane odvetvie udržateľné, ak bude aj
naďalej založené na výrobných postupoch, ktoré
sú šetrné k životnému prostrediu, zachová si
vysokú kvalitu ochrany zdravia a dobrých životných podmienok
zvierat a zabezpečí vysokú úroveň ochrany
spotrebiteľa. Po tretie, možno vykonať viac pre zlepšenie
imidžu odvetvia a aspektov týkajúcich sa jeho riadenia.
Úspech akvakultúry vo veľkej miere závisí od toho,
či bude predstavovať priaznivé prostredie pre podnikanie, a to na
národnej a/alebo miestnej úrovni. Komisia je ochotná
poskytnúť členským štátom a regionálnym
orgánom usmernenia na zabezpečenie toho, aby cielené opatrenia na
miestnej, národnej a európskej úrovni pomohli tomuto odvetviu
naplno využívať svoj potenciál.
Komisia je presvedčená o tom, že silné a
oživené odvetvie akvakultúry môže slúžiť
ako katalyzátor rastu aj v súvisiacich odvetviach a prispievať
k ďalšiemu rozvoju vidieckych a pobrežných
oblastí. Spotrebiteľom to okrem toho prinesie výhody vo forme
nezávadných, vysokokvalitných potravinárskych produktov,
ktoré boli vyrobené spôsobom šetrným k
životnému prostrediu. Uvedené výhody predstavujú iba
časť kľúčových výhod, ktoré
môžu vyplynúť z koordinovaných európskych
opatrení na všetkých úrovniach zameraných na
úplné rozvinutie potenciálu európskej akvakultúry.
Ďalšie informácie:
http://ec.europa.eu/fisheries/cfp/aquaculture_processing/aquaculture_en.htm
Memo/09/161
