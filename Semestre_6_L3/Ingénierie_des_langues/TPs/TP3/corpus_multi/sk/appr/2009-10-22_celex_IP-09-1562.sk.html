IP/09/1562  V Bruseli 22. októbra 2009     Obmedzenie byrokracie:  Komisia plní svoj sľub a ide ešte ďalej  Na základe návrhu Komisie z roku 2007 si Európska únia stanovila ambiciózny cieľ znížiť administratívne náklady vyplývajúce z právnych predpisov EÚ o 25 % do roku 2012.  Komisia dnes uverejňuje prehľad doterajšieho pokroku a plány zníženia administratívneho zaťaženia v jednotlivých odvetviach pre 13 prioritných oblastí.  Opatrenia navrhnuté Komisiou, ktoré sú v štádiu prípravy, by umožnili podnikom ušetriť na administratívnych nákladoch vyplývajúcich zo 72 predpisov EÚ a opatrení, ktoré ich transponujú a vykonávajú v členských štátoch, spolu približne 40,4 miliardy eur zo 123,8 miliardy eur.  Opatrenia na zníženie zaťaženia, ktoré zaviedla alebo navrhla Komisia a ktoré sú už prijaté, by mohli viesť k zníženiu v hodnote 7,6 miliardy eur.  Opatreniami navrhnutými Komisiou, ktoré čakajú na prijatie Európskym parlamentom a Radou, by sa ušetrilo ešte o 30,7 miliardy eur viac.  Prípravné činnosti týkajúce sa ďalšieho zníženia by viedli k predloženiu dodatočných opatrení, ktoré by priniesli ďalšie zníženie v hodnote najmenej 2,1 miliardy eur.  Teraz je v rukách spoluzákonodarcov zabezpečiť, aby podniky rozdiel skutočne pocítili.  Predseda Európskej komisie José Manuel Barros o uviedol:  „Komisia je na najlepšej ceste k dosiahnutiu svojich cieľov obmedziť byrokraciu vyplývajúcu pre podniky. Už teraz je zabezpečené, že podniky ušetria 7,6 miliárd eur ročne. Táto suma dosiahne 40 miliárd eur, ak členské štáty a Európsky parlament podporia naše návrhy v plnej miere. Ale lepšia právna regulácia je práca, ktorá nikdy nekončí. Nie je potrebné iba zmeniť zlé pravidlá, ale zlepšiť dobré pravidlá za použitia nových technológií a nových inovácií. Ďalšie zosúlaďovanie európskej a vnútroštátnej právnej regulácie bez ohrozenia ochrany verejnosti bude kľúčom k snahe nasledujúcej Komisie podporovať trvalo udržateľnú hospodársku obnovu.“  Podpredseda Komisie a komisár pre podnikanie a priemysel Günter Verheugen uviedol:  „Dnešný balík je výsledkom politického záväzku a tvrdej práce s cieľom odstrániť zbytočnú byrokraciu. Komisia urobila všetko, čo bolo v jej silách, aby dosiahla cieľ 25 % do roku 2012.  Vyzývam Európsky parlament a členské štáty, aby prijali všetky naše zostávajúce návrhy, aby sa čo najskôr stali v plnej miere účinnými pre európske hospodárstvo. Nič to nestojí, ale pre naše podniky, a najmä pre malé a stredné podniky, by to znamenalo podporu vo výške približne 30,7 miliardy eur.“  Program EÚ na zníženie administratívneho zaťaženia prinesie celkové zníženie o 40,4 miliardy eur (33 % odhadovaného zaťaženia). Účinnosť by mal nadobudnúť, ak sa Rada a Parlament dohodnú na všetkých návrhoch Komisie. Týka sa to najmä dvoch hlavných návrhov predložených začiatkom tohto roka – jeden z nich sa týka DPH a   jeho cieľom je uľahčenie elektronickej fakturácie (18 miliárd eur), a druhý sa týka práva spoločností a jeho predmetom je vyňatie mikropodnikov z   účtovných povinností (7 miliárd eur).  Dokončilo sa základné hodnotenie, ktoré potvrdilo rozhodnutie Komisie zamerať sa na vybrané prioritné oblasti. Toto hodnotenie takisto potvrdilo zraniteľnosť malých a stredných podnikov, pokiaľ ide o administratívne zaťaženie. Na posúdení realizovateľnosti a na identifikácii ďalších opatrení na zníženie zaťaženia, ktoré môžu byť súčasťou nových iniciatív na zníženie administratívneho zaťaženia počas funkčného obdobia ďalšej Komisie, sa významne podieľali zúčastnené strany a Skupina na vysokej úrovni na čele s E. Stoiberom. Okrem toho všetky členské štáty teraz stanovili súbor ambicióznych národných cieľov, ako bolo dohodnuté v roku 2007. Komisia bude prostredníctvom svojho systému posudzovania vplyvu naďalej zabezpečovať, aby požiadavky zavedené novými politikami boli udržované na minimálnej úrovni.  „Akčný program na znižovanie administratívnej záťaže v EÚ“ je dôležitou súčasťou celkového programu lepšej právnej regulácie. Cieľom tejto politiky je podporovať konkurencieschopnosť, rast a zamestnanosť. Zníženie regulačných nákladov podnikov je takisto v súlade so zákonom o malých podnikoch a jeho zásadou „najprv myslieť v malom“ a je jednou z kľúčových oblastí činnosti v rámci európskeho plánu na oživenie hospodárstva. Dnešné oznámenie potvrdzuje, že zníženie administratívneho zaťaženia je stálou úlohou, ktorej cieľom je dosiahnuť skutočný vplyv v každom odvetví.     Kontext:  Príklady možno nájsť v   MEMO/09/474      Viac informácií
