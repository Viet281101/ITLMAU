IP/09/1800  V Bruseli 20. novembra 2009  Telekomunikácie:  Európska komisia víta súhlas ministrov EÚ so širokou reformou zameranou na vytvorenie konkurencieschopného jednotného telekomunikačného trhu   Rada ministrov EÚ dnes jednohlasne schválila reformný balík EÚ pre oblasť telekomunikácií, ktorý navrhla Európska komisia v roku 2007.  Dnešné rozhodnutie Rady nasleduje po dosiahnutí politickej dohody o tomto balíku na prelomovom stretnutí medzi Európskym parlamentom a Radou 5. novembra (   MEMO/09/491   ).  Nové pravidlá zvýšia konkurenciu a investície do európskeho telekomunikačného trhu a spoločnostiam investujúcim do vysokorýchlostných optických a bezdrôtových sietí dajú viac istoty.  Nové mobilné služby dostanú k dispozícii aj rádiové vlny.  Európsky parlament bude o formálnej podpore telekomunikačného balíka hlasovať na budúci týždeň na svojom plenárnom zasadnutí v Štrasburgu.   Tieto reformované pravidlá v oblasti telekomunikácií sa stanú právnymi predpismi EÚ v decembri 2009 po uverejnení v Úradnom vestníku EÚ.   „Dnešné schválenie telekomunikačného balíka Radou ministrov predstavuje jasný signál na zlepšenie konkurencie a zvýšenie investícií do nových a rýchlejších telekomunikačných sietí a služieb na silnejšom jednotnom trhu.   Európska komisia presadzovala túto reformu dva roky a preto som rada, že ministri podporili veľa našich európskych zámerov vďaka aktívnemu prístupu švédskeho predsedníctva, “ vyhlásila Viviane Redingová, komisárka EÚ pre telekomunikácie .  „Schválenie tejto reformy telekomunikácií Radou prichádza v správny čas.  V čase hospodárskej a finančnej krízy, keď sa očakáva, že HDP EÚ klesne tento rok o 4 %, bude mať táto reforma veľmi pozitívny dosah na makroekonomické ukazovatele.  Nové pravidlá EÚ v oblasti telekomunikácií výrazným spôsobom prispejú k silnejšiemu, konkurencieschopnejšiemu a viac spotrebiteľsky orientovanému jednotnému telekomunikačnému trhu s rýchlejšími optickými a mobilnými sieťami v celej Európe.  Telekomunikační operátori, či už existujúci alebo noví, vďaka nim získajú právnu istotu a zabezpečí sa, že rozhodnutia v členských štátoch sa budú prijímať konzistentným spôsobom.“   Viac informácií o 12 najvýznamnejších reformách v rámci nového telekomunikačného balíka EÚ je k dispozícii v   MEMO/09/513    .  Ďalšie kroky:   Záverečné hlasovanie o reformnom balíku v treťom čítaní na plenárnom zasadnutí Európskeho parlamentu (plánované na 24. novembra 2009),   Nadobudnutie účinnosti celého reformného telekomunikačného balíka a uverejnenie v Úradnom vestníku EÚ (december 2009),   Ustanovenie Európskeho orgánu telekomunikačných regulačných subjektov BEREC (jar 2010),    Transpozícia reformného telekomunikačného balíka do národných právnych systémov 27 členských štátov EÚ (do júna 2011).    Ďalšie informácie: Predbežné znenie schváleného reformného balíka:   http://ec.europa.eu/information_society/policy/ecomm/tomorrow/index_en.htm      MEMO/09/513
