IP/09/390
V Bruseli, 11. marca 2009Námorná bezpečnosť:
lepšia prevencia námorných nehôdPotom, ako sa v decembri 2008 v rámci
zmierovacieho konania podarilo dospieť k dohode, Európsky
parlament nasledoval Radu a 11. marca 2009 s definitívnou
platnosťou schválil tretí balík opatrení v oblasti
námornej bezpečnosti. 
„Mimoriadne ma teší, že Parlament a Rada dospeli k
dohode. Ide o značný pokrok z hľadiska dosiahnutia
lepšej prevencie námorných nehôd a zvýšenej
zodpovednosti všetkých hospodárskych subjektov v rámci
odvetia“, zdôraznil podpredseda Tajani. Dodal, že “tento
balík opatrení dopĺňa a aktualizuje existujúcu
európsku legislatívu a predstavuje jasnú odpoveď na
rastúce obavy našich občanov“.
Európska únia tak bude disponovať úplne
zmodernizovaným systémom kontroly plavidiel v prístavoch. Tento
systém umožní systematickejšiu a častejšiu
kontrolu plavidiel, ktoré predstavujú riziko. Umožní
tiež definitívne zakázať tým
najnebezpečnejším plavidlám prístup do európskych
prístavov.Zefektívnia sa pravidlá, na základe
ktorých sa na európskej úrovni  uznávajú orgány,
ktoré sú oprávnené vydávať plavidlám
osvedčenia v mene jednotlivých členských štátov.Klasifikačné spoločnosti sa pri svojej práci budú
musieť riadiť najprísnejšími normami. Tomu
napomôže jednak systém finančných sankcií
a jednak orgán poverený certifikáciou systémov
kontroly. Zlepšia sa nástroje kontroly dopravy pozdĺž
európskeho pobrežia. Systém SafeSeaNet bude odteraz jediným
prostriedkom, pomocou ktorého si členské štáty
budú elektronicky vymieňať všetky námorné
informácie. Zriadi sa európske stredisko pre sledovanie plavidiel na
veľké vzdialenosti. Rybárske plavidlá budú lepšie
chránené pred kolíziami. Bude zaručená
nezávislosť rozhodovania o prijímaní lodí v núdzi
na miestach vyhradených ako útočiská.
Nezávislosť  bude charakterizovať aj spôsob
vyšetrovania nehôd. Vďaka spoločným
vyšetrovacím postupom a vytvoreniu kvalitnej databázy bude
možné získavať cenné skúsenosti v záujme
predchádzania budúcim nehodám.
Prevencia nehôd je tiež a predovšetkým úlohou
správ štátov vlajky. Správy sa budú musieť
podrobiť auditu v súlade s modelom schváleným
Medzinárodnou námornou organizáciou a budú musieť
mať certifikát kvality.
Všetky plavidlá plávajúce do európskych
prístavov budú musieť mať povinné poistenie. Toto
poistenie bude musieť byť uzavreté až do výšky
maximálnej hranice obmedzenia zodpovednosti, teda do výšky
ustanovenej v dohovore Medzinárodnej námornej organizácie o
obmedzení zodpovednosti vlastníkov lodí (LLMC) z roku 1996. Hoci
sa  dohovor v súčasnej dobe vzťahuje len na 20 % svetového
loďstva, všetky plavidlá plávajúce do našich
prístavov budú mať povinnosť toto pravidlo
dodržať.
Okrem toho sa do európskeho práva preberá systém
zodpovednosti a poistenia ustanovený medzinárodným dohovorom
schváleným v rámci Medzinárodnej námornej
organizácie (Aténsky dohovor o škodách spôsobených
cestujúcim). To znamená, že najneskôr do štyroch rokov
budú mať všetci občania pri medzinárodných
plavbách dostatočnú a rovnakú ochranu. Táto ochrana sa
okrem toho postupne rozšíri na vnútroštátne plavby.
Pozri aj MEMO/09/105
