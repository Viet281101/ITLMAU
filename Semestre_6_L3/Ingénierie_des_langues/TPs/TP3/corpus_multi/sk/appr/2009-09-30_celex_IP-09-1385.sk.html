IP/09/ 1385  V Bruseli 30. septembra 2009 Komisia má novú víziu vzťahov EÚ s Latinskou Amerikou  Komisia dnes predstaví svoju staronovú politiku zameranú na posilnenie strategického partnerstva medzi EÚ a Latinskou Amerikou.  V oznámení „EÚ – Latinská Amerika:  partnerstvo globálnych hráčov“ vyhodnocuje aktuálny stav vzťahov týchto dvoch regiónov a vytyčuje ciele a zámery do budúcich rokov.  S ohľadom na najbližší samit EÚ a Latinskej Ameriky/ Karibiku, ktorý sa uskutoční na jar 2010 v Španielsku, zároveň identifikuje a určuje nové smerovanie a politické odporúčania, ako riešiť problémy doliehajúce na oba regióny, napríklad zmenu klímy, hospodársku a finančnú krízu, energetickú bezpečnosť a migráciu.  Okrem toho sa v oznámení navrhuje zriadenie investičného nástroja pre Latinskú Ameriku (LAIF), ktorým by sa stimulovala mobilizácia zdrojov z finančných inštitúcií na financovanie projektov v oblasti energetickej infraštruktúry zamerané o. i. na efektívne využívanie energie a obnoviteľné energetické systémy, dopravu, životné prostredie a sociálnu súdržnosť.  Komisárka pre vonkajšie vzťahy a európsku susedskú politiku Benita Ferrero- Waldner povedala: „Toto oznámenie predstavuje ďalší viditeľný a hmatateľný krok smerom k posilneniu už stabilného a dobre fungujúceho vzťahu. Svedčí o významnom postavení Európskej únie a Latinskej Ameriky na globálnej scéne, najmä pri riešení úloh spojených s finančnou a hospodárskou krízou, zmenou klímy či migráciou. Zlepšovaním našej spolupráce priamo prispievame k mieru a stabilite v regióne a k jeho ďalšiemu rozvoju smerom k intenzívnejšej sociálnej súdržnosti, kvalitnejšej demokratickej správe a riadeniu a hlbšej regionálnej integrácii.  Nový investičný nástroj v tejto súvislosti umožní rozšírenie investícií najmä do infraštruktúry, a tak napomôže vytváraniu nových pracovných miest a podpore hospodárskeho rozvoja v regióne. Som rada, že dnes vysielame jasný signál našej oddanosti strategickému partnerstvu s týmto regiónom, a teším sa na výsledky samitu EÚ a Latinskej Ameriky/ Karibiku budúci rok v Španielsku.“ Kontext: V roku 1999 bolo na stretnutí hláv štátov a vlád EÚ a Latinskej Ameriky/ Karibiku (LAK) uzatvorené strategické partnerstvo týchto dvoch regiónov. Dnešné oznámenie vychádza zo skúseností získaných počas posledných desiatich rokov a obsahuje sériu konkrétnych politických odporúčaní, ako posilniť naše vzťahy s Latinskou Amerikou v rámci strategického partnerstva krajín EÚ–LAK. Do budúcnosti vytyčuje štyri hlavné smery politík:    Zintenzívnenie a zacielenie politického dialógu medz i regiónmi       Zintenzívniť politický dialóg o prioritných oblastiach súvisiacich s celosvetovými problémami, napr. makroekonomickými a finančnými otázkami, bezpečnosťou a ľudskými právami, zamestnanosťou a sociálnymi záležitosťami, životným prostredím, zmenou klímy, energetikou, vyšším vzdelávaním a technológiami / inováciami.    Rozvíjať a posilňovať mechanizmus koordinácie a spolupráce v drogovej oblasti medzi krajinami EÚ a LAK a otvorene a konštruktívne pokračovať v prebiehajúcom štruktúrovanom a komplexnom dialógu o migrácii v súlade s celkovým prístupom EÚ k migrácii.     Posilňovanie regionálnej integrácie a vzájomnej prepojenosti     Pokračovať v prebiehajúcich rokovaniach (Stredná Amerika, Andské krajiny a Mercosur) a podporovať integračné úsilie v rámci regiónu.   Uplatňovať prístup zdola nahor s cieľom podporiť regionálnu integráciu posilnením vzájomnej prepojenosti.     Posilňovanie bilaterálnych vzťahov a lepšie zohľadňovanie rôznorodosti:       Čo najlepšie využívať súčasné strategické partnerstvá (Brazília a Mexiko), súčasné dohody o pridružení (Čile a Mexiko) a dohody o bilaterálnej spolupráci.   Posilniť bilaterálne vzťahy s jednotlivými krajinami na doplnenie podpory, ktorú EÚ poskytuje regionálnym zoskupeniam.       Zameranie a prispôsobenie programov spolupráce     Vytvárať programy spolupráce s Latinskou Amerikou zamerané na udržateľný rast s nízkymi emisiami uhlíka, zamestnanosť a lepšie rozloženie príjmov a na zmierňovanie dôsledkov hospodárskej a finančnej krízy.   Využiť prebiehajúcu revíziu programov spolupráce na preskúmanie možností väčšej rôznorodosti nástrojov a prispôsobiť činnosť Komisie v oblasti spolupráce rôznym potrebám, a to:     pokračovaním v zameriavaní finančných zdrojov poskytovaných z nástroja na rozvojovú spoluprácu na najchudobnejšie krajiny a potreby najslabších skupín obyvateľstva,   zlepšovaním spolupráce, najmä v oblasti sociálnej súdržnosti a regionálnej integrácie prostredníctvom programov zameraných na uspokojovanie vznikajúcich potrieb,   úsilím o pevnejšiu spoluprácu vo vedomostnej a inovačnej oblasti, akou je napríklad výskum a vyššie vzdelávanie, veda, technológie a obnoviteľná energia,   zohľadňovaním zmien klímy v programoch rozvoja a spolupráce, a to z hľadiska jej zmierňovania aj prispôsobovania sa jej dosahom, ako aj z hľadiska boja proti odlesňovaniu,   rozvojom nových foriem spolupráce s vyspelejšími krajinami regiónu v rámci nástroja pre industrializované krajiny+ (ICI+).     Skúmať možnosti obnoveného programu EUROsociAL uzatvárať inštitucionálne partnerstvá (t. j. na základe skúseností s programami ako napr. družobná spolupráca) a nadväzovať trojstrannú spoluprácu.   Zintenzívniť spoluprácu v oblasti spravodlivosti, slobody a bezpečnosti.    Nový nástroj na podporu vzájomnej prepojenosti, regionálnej integrácie a sociálnej súdržnosti: Investičný nástroj pre Latinskú Ameriku (LAIF)    LAIF je nový finančný nástroj na mobilizáciu zdrojov z finančných inštitúcií, ktoré sa použijú na financovanie investičných projektov v oblasti energetickej infraštruktúry zamerané o. i. na efektívne využívanie energie a obnoviteľné energetické systémy, dopravu, životné prostredie a sociálnu súdržnosť. LAIF nadviaže na skúsenosti z využívania nástroja NIF   1   , ktorý slúži na podporu susedných krajín.   Odporúčania pre nadchádzajúci samit krajín EÚ–LAK v máji 2010:   Zabezpečiť, aby bol na samite braný do úvahy dosah krízy, najmä na zamestnanosť a sociálne otázky, a aby sa dospelo k uskutočniteľným záverom.   Sprevádzkovať Latinsko-americký investičný nástroj (LAIF)   Zintenzívniť dialóg a spoluprácu medzi oboma regiónmi v oblasti technológií s nízkymi emisiami uhlíka, ekologických technológií a inovácií konkrétnymi opatreniami vrátane zväčšenia inštitucionálnej kapacity na spoluprácu v oblasti vedy a technológie v danom regióne.   Zaznamenať vytvorenie Nadácie EÚ-LAK.   Povzbudiť spoluprácu v otázkach spoločného záujmu medzi Latinskou Amerikou a Karibikom.   Ďalšie informácie:  Vzťahy EÚ s Latinskou Amerikou:   -   http://ec.europa.eu/external_relations/la/index_en.htm    -   MEMO/09/426     1 :   Podľa dostupných informácií sa v roku 2008 poskytlo z nástroja NIF formou grantov 71 miliónov EUR na podporu projektov v celkovej hodnote približne 2,7 miliardy EUR.
