IP/09/609
V Bruseli 21. apríla 2009Znevýhodnené oblasti: Komisia
posilňuje spoluprácu s vnútroštátnymi orgánmi v
záujme zjednodušenia a cielenejšieho zamerania
pomociEurópska komisia dnes prijala oznámenie,
ktorým sa pripravuje cesta pre nový spôsob
klasifikácie poľnohospodárskych oblasti so
znevýhodnenými prírodnými podmienkami. Komisia s odbornou
pomocou vedeckých pracovníkov určila 8 pôdnych a
podnebných kritérií, ktoré predstavujú základ pre
objektívnu a jednoznačnú klasifikáciu takýchto
oblastí. Skôr ako Komisia predloží legislatívny
návrh, potrebuje získať viac údajov, aby mohla
posúdiť jej uskutočniteľnosť. Od členských
štátov sa preto požaduje, aby s použitím vlastných
vnútroštátnych údajov poskytli simulácie, ktoré
ukážu, ako by kritériá mohli fungovať. Nový
systém klasifikácie by sa mohol zaviesť do roku 2014, dovtedy
zostáva v platnosti súčasný systém. Táto
revízia sa nedotkne horských oblastí, ktoré už sú
vymedzené na základe spoločných objektívnych
kritérií, ani oblastí s osobitným znevýhodnením
(napr. ostrovov a pobrežných oblastí), ktoré sú
klasifikované podľa daného osobitného
znevýhodnenia.
„Vymedzenie oblastí so znevýhodnenými
prírodnými podmienkami z poľnohospodárskeho hľadiska je
potrebné optimalizovať a pomoc lepšie zamerať. Je v
záujme poľnohospodárov a nás všetkých, aby sa
tieto oblasti naďalej obhospodarovali a predišlo sa tak
environmentálnym stratám“, uviedla Mariann Fischer Boel,
komisárka pre poľnohospodárstvo a rozvoj vidieka.
„Cieľom nie je znevýhodnené oblasti zredukovať alebo
rozšíriť, ale vytvoriť jasný a transparentný
systém vymedzenia, ktorý by zároveň zohľadňoval
svojráznosť daných oblastí, rovnako rozsiahlych a
rôznorodých ako je celá EÚ.“
Jednoduchšie a transparentné vymedzenie oblastí
Na posúdenie toho, či oblasť môže získať
platbu za znevýhodnené prírodné podmienky, sa v rámci
Európskej únie v súčasnosti používa viac ako 100
rôznych vnútroštátnych kritérií. Dvor
audítorov poukázal na tieto rozdiely ako na možný zdroj
nerovného zaobchádzania. Komisia s odbornou pomocou vedeckých
pracovníkov určila 8 pôdnych a podnebných
kritérií[1],
ktoré by mohli predstavovať vhodný základ na objektívnu
a jednoznačnú klasifikáciu takýchto oblastí. 
Uskutočniteľnosť nového systému vymedzovania
založeného na týchto kritériách je však
potrebné posúdiť na základe simulácií, ktoré
vykonajú členské štáty s použitím
podrobných vnútroštátnych údajov. 
Lepšie zacielenie pomoci
Zachovanie udržateľných poľnohospodárskych
systémov v oblastiach, kde to podnebné a pôdne podmienky
sťažujú, je rozhodujúcim faktorom, ak sa má
zachovať ráz krajiny, prírodné biotopy a biologická
rozmanitosť, zabrániť lesným požiarom a
zlepšiť hospodárenie s vodou a pôdou.
Dotácie EÚ na zachovanie poľnohospodárstva v
takýchto oblastiach by sa mali vyhradiť pre oblasti so značne
znevýhodnenými prírodnými podmienkami, ktoré
negatívne postihujú poľnohospodárstvo. Spôsob
prideľovania pomoci jednotlivým poľnohospodárskym podnikom v
týchto oblastiach by sa mal takisto zamerať na tie podniky, kde
najviac hrozí opustenie pôdy.
Intenzívna spolupráca 
Po začatí verejnej konzultácie 22. mája 2008 sa medzi
Komisiou a členskými štátmi uskutočnilo viac ako 100
zasadnutí a bolo doručených 121 príspevkov. Ich zhrnutie sa
uvádza v správe o posúdení v vplyvu priloženej k
oznámeniu.
V rámci oznámenia, ktoré sa dnes prijalo, sa do analýzy,
z ktorej bude vychádzať nový systém vymedzenia oblastí,
zapájajú aj inštitúcie EÚ, regióny a skupiny
zainteresované do poľnohospodárskeho využívania
pôdy.
Členské štáty sa takisto zapoja prostredníctvom
uskutočnenia simulácií, ktoré budú pri príprave
návrhu Komisie kľúčové.
Obmedzený rozsah
Táto revízia sa nedotkne horských oblastí, ktoré
už sú vymedzené na základe spoločných
objektívnych kritérií, ani oblastí s osobitnými
znevýhodneniami (napr. ostrovov a pobrežných oblastí),
ktoré sú klasifikované podľa daného osobitného
znevýhodnenia.
Ďalšie kroky
Vnútroštátne orgány by mali Komisii zaslať svoje
simulácie do 21. októbra 2009. Nový systém klasifikácie
by sa mohol zaviesť do roku 2014. 
Ďalšie informácie
Webová stránka Komisie týkajúca sa pomoci
poľnohospodárom v znevýhodnených oblastiach:
http://ec.europa.eu/agriculture/rurdev/lfa/index_en.htmWebová stránka Komisie týkajúca sa politiky rozvoja
vidieka 2007-2013:
http://ec.europa.eu/agriculture/rurdev/index_sk.htm[1] Týmito 8
kritériami sú: nízka teplota, tepelný stres,
odvodňovanie pôdy, textúra a kamenitosť pôdy,
hĺbka zakoreňovania, chemické vlastnosti pôdy,
rovnováha vlhkosti pôdy a sklon svahu.
