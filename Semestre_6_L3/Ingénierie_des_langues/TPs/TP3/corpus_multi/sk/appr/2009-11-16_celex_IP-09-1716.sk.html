IP/09/1716  V Bruseli 16. novembra 2009  Investície podnikov v oblasti výskumu a vývoja v roku 2008:  Celosvetový nárast na čele s podnikmi z EÚ pred podnikmi z USA a Japonska  Podľa dnes uverejneného rebríčka investícií priemyslu do výskumu a vývoja na rok 20 09 objem investícií podnikov do výskumu a vývoja na celom svete v roku 2008 narástol napriek hospodárskej kríze o 6,9 %.  Nárast objemu investícií do výskumu a vývoja o 8,1 % v prípade spoločností z EÚ, ktoré sa definujú ako spoločnosti so sídlom v EÚ, je výrazne vyšší ako v prípade amerických spoločností (už druhý rok, o 5,7 %) a japonských spoločností (o 4,4 %).  V prvej desiatke sa nachádzajú dve spoločnosti z EÚ:  Volkswagen na treťom mieste s investíciami do výskumu a vývoja vo výške 5,93 mld. EUR a Nokia na ôsmom mieste. Najväčším investorom do výskumu a vývoja na svete bola spoločnosť Toyota Motor (7,61 mld. EUR). Zo správy tiež vyplýva, že spoločnosti z rozvíjajúcich sa krajín zaznamenali najvyšší rast investícií do výskumu a vývoja.  „Dobrou správou je, že spoločnosti z EÚ si napriek hospodárskej kríze v roku 2008 udržali úroveň investícií do oblasti výskumu a vývoja. Je to tá najlepšia stratégia, ako vyjsť z krízy ešte silnejší.  Musíme podporovať úsilie spoločností z EÚ a stimulovať ich s cieľom posilniť odvetvia EÚ, v ktorých prebieha najintenzívnejší výskum.  Súčasťou riešenia je vybudovanie skutočne európskeho výskumného priestoru spolu s opatreniami EÚ na podporu inteligentných investícií v oblasti výskumu a vývoja. Takisto vítam nárast investovania do výskumu a vývoja v prípade spoločností z EÚ, ktoré sa zaoberajú nízkouhlíkovými energetickými technológiami. Predstavujú nové zdroje rastu a zamestnanosti v EÚ“, vyhlásil komisár EÚ pre vedu a výskum Janez Potočnik.   Z rebríčka investícií do priemyselného výskumu a vývoja (VaV) zostaveného Európskou komisiou vyplýva, že napriek hospodárskej kríze sú podnikové investície do VaV na celom svete stále na úrovni 6,9 %, v porovnaní s 9,0 % v roku 2007 (tabuľka č. 1). Spoločnostiam z EÚ sa podarilo udržať si takmer bez zmeny svoj rast investícií do VaV na úrovni 8,1 % (v roku 2007 to bolo 8,8 %), zatiaľ čo investície amerických spoločností klesli z 8,6 % v roku 2007 na 5,7 % v roku 2008. Spoločnosti z rozvíjajúcich sa krajín naďalej vykazujú najvyšší rast investícií do VaV pričom na čele je Čína s nárastom vo výške 40 %. Nasleduje India (27,3 %), Taiwan (25,1 %) a Brazília (18,6 %). Hoci sa dosahy krízy neodrážajú v plnej miere v podnikových investíciách do VaV, jej vplyv je zrejmý v iných ukazovateľoch tohto rebríčka, ako sú prevádzkové zisky spoločností, ktoré klesli o 30,5 % v prípade spoločností z EÚ a o 19,1 % v prípade amerických spoločností. Podnikové trendy  Dve spoločnosti z EÚ, Volkswagen a Nokia, sa nachádzajú medzi desiatimi najlepšími investormi do VaV. Päť podnikov má sídlo v USA, patria medzi ne Microsoft, General Motors a Pfizer, pričom na prvom mieste je jediná japonská spoločnosť, a to Toyota. V päťdesiatke najlepších investorov do VaV sa nachádza 16 spoločností z EÚ a 18 spoločností z USA, čo je o dve menej ako v roku 2007, pričom Japonsko zastupuje 13 spoločností, čo je o štyri viac ako v roku 2007. V prípade spoločností z EÚ však spoločnosti v najlepšej päťdesiatke mali vyššiu priemernú intenzitu VaV (investície do VaV ako percento z tržieb) ako spoločnosti mimo EÚ. (7,8 % v porovnaní s 6,8 %, graf č. 2).  Trendy v odvetviach  Rastu investícií do VaV v USA dominujú sektory s vysokou intenzitou investovania do VaV, ktorými sú odvetvia farmaceutiky a biotechnológií ako aj IT odvetvia, pričom v EÚ je tento rast rovnomernejšie rozdelený vo všetkých odvetviach.   Americké spoločnosti si upevnili vedúcu pozíciu v odvetví s vysokou intenzitou VaV, a to zvýšením investícií o 35 % počas posledných štyroch rokov v porovnaní so spoločnosťami z EÚ (iba o 13,6 %, graf č. 3).  Zatiaľ čo z hľadiska objemu investícií do VaV je odvetvie USA s vysokou intenzitou VaV dvakrát väčšie ako v EÚ, spoločnosti EÚ v tomto odvetví vykazujú podobnú výkonnosť ako ich americkí konkurenti, pokiaľ ide o výskum a vývoj a súvisiace ukazovatele.   Spoločnosti z EÚ sú na vedúcich miestach v odvetviach so stredne vysokou a stredne nízkou intenzitou VaV, ako sú výroba automobilov a súčiastok, elektronické a elektrické zariadenia alebo chemické látky.   Farmaceutický priemysel a sektor biotechnológií si posilnili svoju pozíciu najväčšieho investora do VaV na celom svete aj v USA, pričom investície v nich dosahujú 18,9 % resp. 25 %. Veľa farmaceutických spoločností vykázalo silný nárast investícií do VaV, napr. Takeda Pharm (42,7 %), Boehringer Ingelheim (21,9 %), Schering-Plough (20,6 %). Spoločnosti Merck (USA), Johnson &amp; Johnson a Pfizer však znížili objem investícií do výskumu a vývoja o 1 až 2 %.  Odvetvie výroby automobilov a súčiastok je v celosvetovom meradle na treťom mieste (17,1 %), ale na prvom mieste v Európe a Japonsku, kde investície dosahujú 25,0 % resp. 27 %. Napriek tomu, že automobilový priemysel ako prvý pocítil dosahy krízy, niektoré automobilové spoločnosti zaznamenali za posledný rok dvojciferný rast investícií do výskumu a vývoja. Sú to napr. Volkswagen (20,4 %), Peugeot (14,4 %) a Fiat (14,1 %). Iní výrobcovia automobilov výrazne znížili svoje investície do VaV, napr. Renault (-9,2 %), Daimler (-9,1 %), BMW (-8,9 %), Ford Motor (-2,7 %), a General Motors (-1,2 %).  Na základe tohtoročného rebríčka sa potvrdzuje veľká aktivita v oblasti VaV v prípade spoločností zaoberajúcich sa technológiami obnoviteľných energií. Šesť spoločností EÚ v tomto odvetví zaznamenalo počas posledných troch rokov pôsobivý rast investícií do VaV (graf č. 4). Kontext  V rebríčku investícií do priemyselného výskumu a vývoja na rok 2009 sa nachádzajú informácie o 1 000 najlepších spoločnostiach z EÚ a 1 000 spoločnostiach mimo EÚ, ktoré počas posudzovaného roka investovali do výskumu a vývoja. Európska komisia tento rebríček uverejňuje raz za rok. Tento rebríček ako aj iné správy IRMA (Monitoring a analýza investícií do priemyselného výskumu) sú k dispozícii na webovej stránke   http://iri.jrc.ec.europa.eu/   .  Pozri tiež   MEMO/09/503   Otázky &amp; odpovede  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
