IP/09/951  V Bruseli18. júna 2009 Európska komisia požaduje otvorenú, nezávislú a zodpovednú správu internetu  Európska komisia, výkonná zložka Európskej únie, dnes v strategickom dokumente vyzvala k väčšej transparentnosti a multilaterálnej zodpovednosti pr i správe internetu.  V súčasnosti internet používa približne 1,5 miliardy ľudí na celom svete, pričom 300 miliónov z nich býva 27 členských štátoch Európskej únie.  Dosiaľ je za koordináciu kľúčových prvkov internetu zodpovedná súkromná inštitúcia v Spojených štátoch – Internetová korporácia pre prideľovanie mien a čísel (Internet Corporation for Assigned Names and Numbers –   ICANN   ).  Komisia súhlasí s tým, že súkromné spoločnosti by naďalej mali mať vedúcu pozíciu v každodennom riadení prevádzky internetu, podmienkou by však mala byť ich zodpovednosť a nezávislosť.  Takisto zastáva názor, že rozhodnutia týkajúce sa internetu, predovšetkým rozhodnutia o otvorenosti a bezpečnosti, by sa mali prijímať transparentným a zodpovedným spôsobom, pretože majú vplyv na každého človeka na zemi.  ICANN v súčasnosti funguje na základe Dohody o spoločnom projekte s americkým ministerstvom obchodu, ktorej platnosť uplynie 30. septembra 2009.  Podľa názoru Európskej komisie by budúce úpravy správy internetu mali zodpovedať skutočnosti, že celosvetová sieť zohráva kľúčovú úlohu pre všetky krajiny.   Viviane Reding, komisárka EÚ pre informačnú spoločnosť a médiá vyhlásila:  „Blíži sa historický moment fungovania Internetovej korporácie pre prideľovanie mien a čísel.  Stane sa úplne nezávislou organizáciu, zodpovednou voči internetovej komunite na celom svete?  Európania v to dúfajú, a preto je to cieľ, na ktorom budeme nástojiť.  Vyzývam Spojené štáty, aby spolupracovali s Európskou úniu pri jeho dosahovaní.“  Platnosť dvojstrannej dohody o spoločnom projekte ICANN a vlády Spojených štátov uplynie v septembri 2009 a Komisia pri tejto príležitosti dnes zdôraznila, že iniciatíva súkromného sektora by naďalej mala byť v popredí, mala by sa však rozvíjať podľa presných usmernení, ktoré by sa mali vypracovať na základe medzinárodného dialógu.  Napríklad, ak má ICANN v budúcnosti dohliadať na zavádzanie prispôsobených doménových mien (ktoré umožnia nahradiť „.com“ v adrese webovej stránky „.čímkoľvek“), mala by mať jasné pravidlá a fungovať otvoreným spôsobom.  EÚ takisto zastáva názor, že budúce úpravy správy internetu by mali dodržiavať kľúčové princípy, predovšetkým rešpektovanie ľudských práv a slobodu prejavu, ako aj zachovanie stability a bezpečnosti internetu.  Komisia dnes v oznámení s názvom „Správa internetu: ďalšie kroky“ predstavila svoje návrhy, na základe ktorých sa správa internetu má stať otvorenejšou, transparentnejšou a integratívnejšiou.  Jedným z hlavných cieľov je zodpovednosť – a to ako smerom do vnútra (orgány prijímajúce rozhodnutia a všeobecná organizácia ICANN) tak aj smerom von (multilaterálna zodpovednosť všetkých krajín sveta).  To zároveň znamená, že všetci, ktorých ovplyvňujú rozhodnutia orgánov spravujúcich internet by mali mať možnosť odvolať sa proti nim na nezávislom súde.  Ďalším návrhom Komisie je, aby sieť by riadili súkromné orgány podľa princípov, na ktorých by sa dohodli verejné orgány, ale bez toho, aby vlády zasahovali do každodenných operácií.   Jediným orgánom, ktorý vykonáva formálny dozor nad stratégiami a aktivitami ICANN od jej samotného začiatku v roku 1998, je vláda Spojených štátov.  Keďže platnosť dohody o spoločnom projekte čoskoro uplynie, Komisia sa domnieva, že ICANN by mala prebrať univerzálnu zodpovednosť, nielen pred jednou vládou, ale pred celosvetovou internetovou komunitou.  Táto požiadavka je mimoriadne dôležitá vzhľadom na skutočnosť, že nasledujúca miliarda používateľov internetu bude pochádzať predovšetkým z rozvojových krajín.  Komisia dnes vyhlásila, že EÚ by mala otvoriť diskusie s medzinárodnými partnermi o týchto otázkach, konkrétne o tom, ako zlepšiť odolnosť internetu proti náhodným výpadkom alebo plánovanému útoku. Cieľom návrhov Komisie je posilniť súkromnú iniciatívu a zabezpečiť, aby internet zostal motorom inovácie, slobody prejavu a hospodárskeho rozvoja. Súvislosti  EÚ bola od samotného začiatku na čele medzinárodných diskusií o správe internetu.  Takisto sa podieľala na zriadení ICANN v roku 1998.  Vlády, súkromný sektor a občianska spoločnosť sa na   Svetovom samite o informačnej spoločnosti   v období 2003 až 2005 dohodli na celom rade dôležitých zásad, podľa ktorých treba internet riadiť a koordinovať vo verejnom záujme.  EÚ pritom presadzovala niekoľko kľúčových priorít, konkrétne potrebu zabezpečiť stálu bezpečnosť a stabilitu internetu, potrebu, aby vedúca úloha zostala zachovaná súkromnému sektoru, ako aj úplne integratívne zapojenie mnohých zainteresovaných strán do postupov tvorby kľúčovej politiky.   Oznámenie Komisie „Správa internetu: ďalšie kroky“ je k dispozícii na internetovej stránke:     http://ec.europa.eu/information_society/policy/internet_gov/index_en.htm     Komisárka EÚ Viviane Reding nedávno načrtla svoju víziu budúcej správy internetu vo videopríhovore (pozri   IP/09/696   ):    http://ec.europa.eu/commission_barroso/reding/video/text/message_20090504.pdf     Európska komisia dnes takisto predstavila svoj akčný plán v oblasti ďalšieho významného vývinu internetu – „internetu vecí“, pozri   IP/09/952   . Annex  Growth of Internet users by regions of the world 1990-2008, in millions of users         Source: International Telecommunication Union
