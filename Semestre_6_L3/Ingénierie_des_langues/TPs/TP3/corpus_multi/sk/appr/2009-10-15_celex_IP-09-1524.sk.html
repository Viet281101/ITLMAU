IP/09/1524  V Bruseli 15. októbra 2009  Svetový deň potravín 2009:  EÚ na čele globálneho boja proti hladu   V súvislosti so Svetovým dňom potravín, ktorý si pripomenieme 16. októbra 2009, je zrejmé mimoriadne aktívne odhodlanie EÚ prispieť k zlepšeniu prístup u k potravinám na celom svete.  Na stretnutí krajín G8 v Aquile sa EÚ zaviazala poskytnúť finančné prostriedky v hodnote viac ako 2 mld. EUR a spolu s potravinovým nástrojom EÚ v hodnote 1 mld. EUR sa tak stala najväčším prispievateľom k celosvetovej potravinovej bezpečnosti.  „Cieľom Svetového dňa potravín je pripomenúť každému z nás, že musíme urobiť všetko, čo je v našich silách, aby sme zabránili hladovaniu viac ako miliardy ľudí. EÚ sa snaží plniť túto náročnú úlohu a dosahuje rýchle a hmatateľné výsledky prostredníctvom potravinového nástroja v hodnote 1 mld. EUR, pomocou ktorého dodáva drobným poľnohospodárom osivo a hnojivá potrebné na zvýšenie ich poľnohospodárskej výroby. Skúsenosti, ktoré sme získali pri uplatňovaní potravinového nástroja, využijeme na to, aby sme rovnako účinne postupovali pri plnení záväzku bojovať proti svetovému hladu, ktorý sme prijali na samite G8 v Aquile“, vyhlásil Karel De Gucht, Európsky komisár pre rozvoj a humanitárnu pomoc.  Viac ako miliarda ľudí na svete trpí podvýživ ou. Ide o 15 % alebo šestinu ľudstva.  Potravinová a finančná kríza spôsobujú, že tento počet neustále vzrastá.  Nedostatok potravín preto vážne ohrozuje dosiahnutie rozvojových cieľov tisícročia týkajúcich sa zastavenia najhlbšej chudoby do roku 2015.  EÚ sa v rámci poskytovania pomoci rozvojovým krajinám zamerala najmä na potravinovú bezpečnosť, poľnohospodárstvo a rozvoj vidieka, pričom podpora boja proti vzrastajúcemu hladu vo svete zo strany EÚ je rýchla a rozsiahla.  Priamym výsledkom tejto snahy je tohtoročná aktívna účasť EÚ na iniciatíve zameranej na celosvetovú potravinovú bezpečnosť, ktorá vznikla v Aquile.  EÚ v rámci tejto iniciatívy poskytne príspevok v hodnote 2,7 mld. EUR a stane sa tak najviac prispievajúcim partnerom tejto iniciatívy vo svete.  V rámci potravinového nástroja EÚ v hodnote 1 mld. EUR sa už investovalo 85 % finančných prostriedkov, čo dokazuje, že EÚ je pevne odhodlaná stále zlepšovať životné podmienky najchudobnejších ľudí na celom svete a že svoje sľuby plní.  Odhaduje sa, že od zavedenia potravinového nástroja v hodnote 1 mld. EUR v decembri minulého roka sa pomoc prostredníctvom počiatočných pretrvávajúcich projektov dostala k 33 miliónom ľudí, pričom prvé výsledky sa už dostavili. Napríklad v Zimbabwe bolo medzi 176 000 najviac ohrozených poľnohospodárov, ktorí predstavujú 10 až 15 % komunálnych poľnohospodárov v tejto krajine, rozdelených 26 000 ton osiva a hnojív. Spoločné úsilie EÚ a Organizácie OSN pre výživu a poľnohospodárstvo (FAO) má potenciál zdvojnásobiť doterajšiu výrobu potravín. V Bangladéši umožnil spoločný projekt so Svetovým potravinovým programom sprístupnenie rybolovných príležitostí ďalším 43 000 jednotlivcom, pričom ďalších 60 000 osôb žije v oblastiach chránených pred prenikaním slanej vody. Príležitosť pre médiá: Zástupcov médií pozývame na stretnutie so zúčastnenými stranami, ktoré povedie pán Koos Richelle, generálny riaditeľ Úradu pre spoluprácu EuropeAid.  Téma stretnutia: „Skúsenosti s potravinovým nástrojom: skutočné globálne partnerstvo a včasná reakcia“. Stretnutie sa uskutoční vo štvrtok 15. októbra 2009 v čase od 13.00 do 14.00 v priestoroch Informačného miesta vonkajšej spolupráce (Info Point External Cooperation) (na prízemí), Rue de la Loi 43, Brusel. Informácie a registrácia:    http://ec.europa.eu/europeaid/infopoint/conferences/2009/10-15_foodfacility_en.htm    Súvislosti:  Potravinový nástroj EÚ v hodnote 1 mld. EUR bol schválený v decembri 2008 v rámci rýchlej reakcie EÚ na krízu spôsobenú nárastom cien potravín v rozvojových krajinách.   Celkový plán uplatňovania potravinového nástroja obsahuje zoznam 50 cieľových krajín, ktoré čerpajú a v budúcnosti budú čerpať pomoc počas trojročného obdobia. Do apríla 2009 boli pridelené finančné prostriedky v hodnote 707 mil. EUR. Európska komisia v duchu partnerstva a účinnosti rozširuje a podporuje existujúci rámec pre politický dialóg, investície do potravinovej výroby a bezpečnostné siete organizácií, ktoré sú „odborníkmi v potravinovej oblasti“. Podpora je poskytovaná prostredníctvom medzinárodných a miestnych organizácií a národných vlád, ako aj výziev na predloženie návrhov na projekty v hodnote 200 mil. EUR (plánované na koniec roka 2009) zo strany neštátnych účastníkov, orgánov členských štátov a ďalších oprávnených implementačných subjektov.  Viac informácií o politikách ES a stratégiách týkajúcich sa potravinovej bezpečnosti:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
