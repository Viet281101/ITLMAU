IP/09/92
Brusel, 22. januára 2009Európsky hospodársky priestor sa
stáva atraktívnejším, no intenzita vývoja
a výskumu stagnuje: nemožno poľaviť
v úsilíDnes bola uverejnená správa, ktorá
obsahuje kľúčové údaje za rok 2008 v oblasti vedy,
techniky a konkurencieschopnosti a ktorá poskytuje po
prvýkrát prehľad o tom, aký pokrok nastal v rokoch
2000 až 2006 v oblasti investícií do výskumu
a vývoja v EÚ, ako aj pri realizácii Európskeho
výskumného priestoru (ERA). Správa poukazuje na narastajúci
počet výskumníkov v Európe
a čoraz atraktívnejší charakter EÚ pre
zahraničných výskumníkov a súkromné
investície z USA do výskumu a vývoja. Ambíciu
EÚ stať sa celosvetovo konkurencieschopnou znalostnou
spoločnosťou však hatí skutočnosť, že
intenzita výskumu a vývoja v 27 členských
štátoch EÚ (výdavky na výskum a vývoj ako
percento HDP) stagnuje na úrovni 1,84 %.  Napriek tomu, že
mnohé členské štáty zvýšili investície
do výskumu a zlepšili efektivitu svojich výskumných
systémov, EÚ má stále ďaleko do splnenia svojho
lisabonského cieľa v podobe investícii do výskumu
a vývoja vo výške 3 % HDP. Na výsledkoch EÚ
sa negatívne prejavujú pretrvávajúce nízke
investície do výskumu a vývoja zo súkromného
sektora, ktorých dôvodom je to, že v rámci priemyselnej
štruktúry EÚ je odvetvie špičkových
technológií menšie ako v USA. Bola uverejnená aj
hodnotiaca tabuľka v oblasti inovácií za rok 2008,
ktorá obsahuje podrobné výsledky EÚ v oblasti
inovácií. Z oboch správ vyplýva, že EÚ
musí zmeniť svoju priemyselnú štruktúru,
klásť väčší dôraz na inovácie
a zabezpečiť častejšie a efektívnejšie
využívanie výskumu a vývoja.
Komisár EÚ pre vedu a výskum Janez Potočnik
a podpredseda Komisie Günter Verheugen sa k daným
správam vyjadrili takto:  „V časoch krízy nesmieme
prestať s investíciami do výskumu, ani zanedbať
inovácie. Ide o kľúčový faktor, ak chce
Európa vyjsť z hospodárskej krízy silnejšia
a má záujem riešiť otázky zmeny klímy
a globalizácie. EÚ má v rukáve niekoľko
tromfov – najmä čoraz atraktívnejší charakter
Európskeho hospodárskeho priestoru a čoraz lepšie
výsledky v oblasti inovácií. Stále však máme
pred sebou veľa práce, najmä pokiaľ ide o pomerne
nízke investície zo súkromného sektora. Vďaka
iniciatívam Komisie určeným na zlepšenie efektivity
výskumu EÚ, stimuláciu inovácií a rozvoj trhov so
špičkovými technológiami je EÚ na dobrej ceste.
Toto sú najdôležitejšie zistenia správy
za rok 2008:
1. Výskum má zásadný význam z hľadiska
konkurencieschopnosti. 
V oblasti vedy a techniky sa objavili sa noví
významní aktéri, a to najmä v Ázii. Rozdelenie
vedomostí v rámci EÚ je čoraz rovnomernejšie,
pričom na EÚ momentálne pripadá 25 %. Európsky
hospodársky priestor musí nadobudnúť
atraktívnejší charakter a stať sa
otvorenejším a konkurencieschopnejším
z celosvetového hľadiska.
2. Celková intenzita výskumu a vývoja v EÚ
síce stagnuje, ale na úrovni členských štátov je
situácia rôznorodejšia. 
Všetky členské štáty EÚ zvýšili
v rokoch 2000 až 2006 svoje výdavky v oblasti výskumu
a vývoja, čím prejavujú svoju ochotu
angažovať sa pri realizácii lisabonskej stratégie. HDP
však počas daného obdobia zaznamenalo rovnaký rast, čo
znamená, že intenzita výskumu a vývoja je od roku 2005
stále na úrovni približne
1,84 %[1].  V rokoch
2000 až 2006 sa intenzita výskumu a vývoja zvýšila
v 17 členských štátov  (najmä v tých,
ktoré sa snažia kompenzovať svoje zaostávanie
v minulosti), no v 10 ostatných členských
štátoch, ktoré predstavujú 47 % HDP celej EÚ,
naopak došlo k jej zníženiu. Japonsko zvýšilo
intenzitu výskumu a vývoja z 3,04 % na 3,39 %,
Kórea z 2,39 % na 3,23 % a Čína ich
rýchlo dobieha (nárast z 0,9 % na 1,42 %).
3. Investície zo súkromného sektora sú naďalej
príliš nízke. 
Hlavným dôvodom, prečo má EÚ inú intenzitu
výskumu ako jej konkurenti, je rozdielne financovanie tejto oblasti zo
súkromného sektora, ktoré sa v rokoch 2000 až 2005
znížilo – na rozdiel od USA, Japonska a Číny, kde
došlo k jeho nárastu. Je to tak najmä preto, že sektor
špičkových technológií, do ktorého prúdi
najviac investícií v rámci výskumu, je v EÚ
menej rozsiahly. Budovanie znalostnej ekonomiky si vyžaduje
štrukturálne zmeny v prospech väčšej intenzity
výskumu a vývoja v rámci jednotlivých sektorov
a väčší podiel sektorov špičkových
technológii na hospodárstve EÚ. Na to sú potrebné
rámcové podmienky, vďaka ktorým vzniknú rýchlo
rastúce MSP zamerané na špičkové technológie,
v Európe sa vybudujú trhy, ktoré sú priaznivé pre
inovácie, a dôjde k zníženiu nákladov na patenty
platné v celej EÚ.
4. Špičková kvalita vo výskume: počet
výskumníkov narastá, ale kapacity na využitie vedomostí
sú naďalej menšie ako v prípade konkurentov 
Počet výskumníkov narástol v EÚ od roku 2000
dvakrát tak rýchlo ako v USA a Japonsku, ale
percentuálny podiel výskumníkov v rámci zárobkovo
činných osôb je v porovnaní s týmito krajinami aj
naďalej nižší. Z hľadiska vplyvu výskumu
vzniká v EÚ v celosvetovom meradle najviac vedeckých
poznatkov (merané na základe publikovaných prác), USA
však vykazujú viac vedeckých prác
s dôležitým vplyvom. 
5. Väčšia atraktivita zahraničných
investícií a odborné pracovné sily v oblasti vedy
a techniky 
EÚ priťahovala v narastajúcej miere investície do
výskumu a vývoja zo súkromného sektora z USA
napriek tomu, že sa ako nové centrum výskumu a vývoja
etablovala Ázia. V roku 2005 smerovalo 62,5 %
investícií amerických podnikov do výskumu a vývoja
v EÚ a iba 3,3 % v Číne. Okrem toho do
EÚ prichádza čoraz viac odborných pracovných síl
v oblasti vedy a techniky z tretích krajín.
Ďalšie informácie:
Celá správa o kľúčových faktoroch
v oblasti vedy, techniky a konkurencieschopnosti za rok 2008:
http://ec.europa.eu/research/era/Celá správa o hodnotiacej tabuľka za rok 2008:
http://www.proinno-europe.eu/metricsPozri aj MEMO/09/19
+ IP/09/112
+ MEMO/09/18
[1] Predbežný
číselný údaj za rok 2007: 1.83%
