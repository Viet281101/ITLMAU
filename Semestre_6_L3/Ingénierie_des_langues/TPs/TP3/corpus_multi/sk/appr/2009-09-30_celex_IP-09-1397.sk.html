IP/09/1397   Brusel, 30 . septembra 2009   Európska komisia uvítala kroky Spojených štátov smerom k nezávislejšej, zodpovednejšej správe internetu, do ktorej bude zapojených viac krajín  Viviane Reding, komisárka EÚ pre informačnú spoločnosť a médiá dnes uvítala skutočnosť, že ICANN, orgán primárne zodpovedný za riadenie internetových doménových mien, plánuje väčšiu otvorenosť a prevezme väčšiu zodpovednosť voči miliardám používateľov internetu na celom svete. Od 30. septembra nebude ICANN, teda Internetová korporácia pre prideľovanie mien a čísel so sídlom v Spojených štátoch, podliehať jednostranne hodnoteniu amerického ministerstva obchodu, ale namiesto toho hodnoteniu nezávislých panelov, ktoré za účasti vlád z celého sveta vymenuje vládny poradný výbor ICANN (GAC) a samotná ICANN. Európska komisia už od roku 2005 opakovane vyzývala na reformu správy kľúčových celosvetových zdrojov internetu, aby sa mohli zabezpečiť dôležité ciele verejnej politiky, ako je sloboda prejavu a umožnenie stabilných obchodných transakcií online. Európska komisia je pevne odhodlaná v úzkej spolupráci s 27 členskými štátmi EÚ sprevádzať a podporovať realizáciu dnes ohlásených reforiem.  „Vítam rozhodnutie vlády Spojených štátov prispôsobiť kľúčovú úlohu pri ICANN pri správe internetu realite 21. storočia a globalizovaného sveta,“ vyhlásila Viviane Reding, európska komisárka pre informačnú spoločnosť a médiá.  „Používatelia internetu na celom svete môžu teraz oprávnene očakávať, že rozhodnutia ICANN o doménových menách a adresách budú nezávislejšie a ICANN voči nim prevezme väčšiu zodpovednosť, pretože bude zohľadňovať záujmy všetkých. Externé hodnotiace panely budú pravidelne posudzovať činnosť ICANN. Ak sa táto reforma zrealizuje účinným a transparentným spôsobom, stretne sa so širokým ohlasom občianskej spoločnosti, podnikateľskej sféry, ako aj vlád.  Európska komisia je pevne odhodlaná uskutočniť túto reformu v spolupráci s našimi partnermi vo vládach, podnikoch a občianskej spoločnosti. Vo vládnom poradnom výbore ICANN budeme zohrávať aktívnu úlohu a rovnako aj pri jeho budúcej reforme. Teraz pred nami stojí výzva zefektívniť prácu GAC, ktorého význam narastá, a zintenzívniť dialóg medzi vládami, podnikmi a občianskou spoločnosťou prostredníctvom Fóra správy internetu. Mimoriadnu pozornosť budeme venovať aj vplyvu, ktorý má práca ICANN na hospodársku súťaž. Chcela by som vyzvať všetky zainteresované strany, aby aktívne skúmali možnosti posilnenia externých mechanizmov odvolania voči rozhodnutiam predstavenstva ICANN.  Nezávislosť a zodpovednosť ICANN voči používateľom sú momentálne ešte len na papieri. Spojme svoje úsilie a zabezpečme, aby sa stali realitou aj v praxi."  Podľa dnešnej správy sa v Spojených štátoch po 30. septembri 2009 neplánuje predĺženie platnosti „Dohody o spoločnom projekte“, v ktorej sa ustanovil jednostranný dohľad amerického ministerstva obchodu nad rozhodnutiami ICANN. Nahradí ju spoločné „potvrdenie záväzkov“ vlády Spojených štátov a ICANN, ktoré predstavuje významnú reformu aktuálnych úprav správy internetu . Medzi najdôležitejšie reformy ICANN patrí:    Väčšia nezávislosť od pravidelného periodického hodnotenia jednej vlády. Rozhodnutia ICANN ovplyvňujú používateľov internetu na celom svete, a preto je dôležité zohľadniť všetky tieto záujmy.    Vonkajšia zodpovednosť vrátane nezávislých hodnotiacich panelov, ktoré vymenujú GAC spolu s ICANN. GAC je otvorený všetkým vládam a verejným orgánom na celom svete a poskytuje poradenstvo predstavenstvu ICANN o verejných aspektoch činností ICANN. Tieto hodnotiace panely budú pravidelne posudzovať činnosť ICANN na základe jej verejných záväzkov. Internet sa stal životne dôležitým pre všetky hospodárstva a spoločenstvá. Európska komisia a členské štáty EÚ sa už mnoho rokov aktívne zapájali do procesu tvorby politiky ICANN, aby zachovali európske hodnoty na internete, ako je sloboda prejavu, ochrana súkromia a spotrebiteľa a bezpečnosť.    V júni 2009 Európska komisia uverejnila dokument, v ktorom vyzvala na zlepšenie zodpovednosti ICANN voči medzinárodnému spoločenstvu, transparentnosti prijímania rozhodnutí a jednoznačnejšie určenie úloh vlád pri vymedzovaní aspektov verejnej politiky vo vytváraní politiky ICANN (   IP/09/951   ).  Z dnešného oznámenia vyplýva, že Spojeným štátom takisto záleží na mnohých týchto otázkach a cieľoch.  Ďalšie kroky  Ďalšou dôležitou otázkou v oblasti správy internetu je pokračovanie Fóra správy internetu , ktoré sa pôvodne zriadilo na 5 rokov a zišlo sa prvýkrát v roku 2006 a ktoré je jedinečným miestom na diskusiu všetkých strán zúčastnených na správe internetu.  Európska komisia by si priala, aby pokračovalo, pretože je jedinou príležitosťou zaoberať sa všetkými témami týkajúcimi sa internetu pre širokú škálu zainteresovaných strán z celého sveta vrátane členov parlamentov. Kontext  Doménové mená a adresy sú predpokladom toho, aby toky dát na internete dorazili do určeného cieľa.  Organizácia zodpovedná za vymedzenie politiky na globálnu koordináciu systému doménových mien (DNS) je ICANN, nezisková americká korporácia v súkromnom sektore so sídlom v Kalifornii.  Od svojho zriadenia v roku 1998 fungovala v rámci niekoľkých memoránd o porozumení s vládou Spojených štátov, v ktorých sa konkretizovali jej ciele pri vytváraní politiky pre DNS.  Platnosť aktuálneho memoranda o porozumení (pod názvom „Dohoda o spoločnom projekte“) uplynie 30. septembra 2009.  Komisárka EÚ Viviane Reding v máji načrtla svoju víziu budúcej správy internetu vo videopríhovore (pozri   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
