IP/09/ 1356  Brusel, 25. septembra 2009  25. september: Stretnite sa s vedcami v 200 mestách v 30 krajinách – opäť je európska noc výskumníkov!  200 miest v celej Európe si počas 5. európskej noci výskumníkov pripomenie vedu rôznymi spôsobmi, ale pod rovnakou vlajkou. Divadelné predstavenia v Lisabone, športové súťaže v Bruseli, kolektívne maľovanie na stenu v Miláne... zatiaľ čo v iných európskych mestách sa všetky oči uprú na oblohu a budú sledovať vesmír... Dnešný večer budú mať Európania z 30 krajín možnosť stretnúť sa s profesionálnymi výskumníkmi, zapojiť sa do vedeckých experimentov, naučiť sa zaobchádzať s vyspelými výskumnými zariadeniami, porozumieť spojitosti medzi vedou a umením a zistiť, ako ďaleko siahajú hranice poznania. Na jeden večer sa každý môže stať vedcom. Táto v poradí už piata noc výskumníkov (prvú iniciovala Európska komisia v roku 2005) predstavuje jedinečnú príležitosť pre občanov nadviazať osobné kontakty s výskumníkmi a navzájom ich zblížiť prostredníctvom čara a krásy vedy. Podujatie je takisto vynikajúcou možnosťou objaviť mimoriadne európske vedecké výskumné projekty a získať poznatky o tom, ako sa vydať na vedeckú dráhu.   Uskutočnia sa napríklad tieto podujatia:   Hviezda automobilových pretekov Henri Pescarolo a Kim Gevaertová vyzvú miestnych vedcov na súboj v športových súťažiach v Redu-Transinne (Belgicko).   Vo Frascati (Taliansko) budú deti, študenti, vedci a hudobníci súťažiť pri skúmaní hudobných zvukov.   V Spojenom kráľovstve bude TNS Durham vysielať rozhlasový program venovaný noci výskumníkov a v rámci neho sa poslucháči budú môcť zapojiť do vedeckého experimentu vo vlastnej kuchyni.   Planetárium v Hamburgu (Nemecko) pre svojich návštevníkov pripravilo šou o zmene klímy.    Na Zürišskom jazere (Švajčiarsko) sa dokonca plánuj e spoločná plavba plachetnicou vedcov a predstaviteľov verejnosti. Zoznam podujatí je príliš dlhý na to, aby sme tu mohli podrobne načrtnúť   úplný program   . V uplynulých rokoch zaznamenala iniciatíva veľký úspech a počet účastníkov konštantne rástol. V roku 2005 pritiahla pozornosť 20 000 Európanov z 15 európskych krajín, na minuloročnej noci výskumníkov sa zúčastnilo už 320 000 ľudí v 28 krajinách v EÚ a mimo nej. Kontext  Európska únia spolufinancuje podujatia noci výskumníkov ako súčasť 7. rámcového programu Spoločenstva pre výskum (   7. RP   , program Ľudia). Výzvy na predkladanie návrhov riadi Výkonná agentúra pre výskum (Research Executive Agency - REA) - nová európska výkonná agentúra. Celkový orientačný rozpočet na noc výskumníkov v roku 2009 je 3 milióny EUR.   Európska únia prostredníctvom   akcií Marie Curie   v rámci 7. RP takisto pomáha európskym výskumníkom rozvinúť ich potenciál a produktívne prispievať k vedeckému výskumu, ako aj pracovať v prospech celej spoločnosti. Odkazy Program „noci výskumníkov“:   http://ec.europa.eu/research/researchersineurope/events/researchersnight09/index_en.htm    7. rámcový program pre výskum:   http://ec.europa.eu/research/fp7/index_en.cfm    Akcie Marie Curie:   http://ec.europa.eu/mariecurieactions/
