IP/09/1576  V Bruseli 23. októbra 2009  Životné prostredie:  Komisia začína hľadať európske hlavné zelené mestá na rok 2012 a 2013  Komisia začala s hľadaním miest, ktoré sa stanú ďalšími európskymi hlavnými zelenými mestami.  Prestížne ocenenie pre európske hlavné zelené mesto sa udeľuje mestám, ktoré sú na čele pokiaľ ide o vytváranie životných podmienok v mestách priaznivých pre životné prostredie.  Tento rok už boli za prvých víťazov tohto titulu vyhlásené mestá Štokholm na rok 2010 a Hamburg na rok 2011.  Teraz treba nájsť mestá, ktoré získajú vytúžený titul na roky 2012 a 2013.  Výročné ocenenie má prispieť k tomu, aby sa európske mestá stali príťažlivejšími a zdravými miestami, kde sa dobre žije.   Komisár EÚ pre životné prostredie Stavros Dimas uviedol:  „Kľúčovú rolu v skvalitňovaní životných podmienok obyvateľov miest majú orgány miestnej samosprávy  Ocenenie pre európske hlavné zelené mesto dáva mestám podnet na riešenie environmentálnych problémov a skvalitňovanie života obyvateľov tým, že v územnom plánovaní systematicky zohľadnia životné prostredie. Začína nové kolo kandidatúr na ocenenie pre európske hlavné zelené mesto 2012 a 2013  Všetky mestá v EÚ s viac ako 200 000 obyvateľmi sa teraz môžu uchádzať o titul európske hlavné zelené mesto 2012 a 2013.  O ocenenie sa môžu uchádzať mestá z 27 členských štátov EÚ, kandidátskych krajín (Turecko, Bývalá juhoslovanská republika Macedónsko a Chorvátsko) a krajín Európskeho hospodárskeho priestoru (Island, Nórsko a Lichtenštajnsko).   Kandidatúry sa posúdia na základe 11 environmentálnych kritérií, vrátane miestnej účasti na boji proti zmene klímy, produkcie a riadenia odpadu, prírody a biologickej diverzity, dopravy, vzduchu a vody.   Mestá môžu podať prihlášky prostredníctvom online formuláru.  Lehota na podávanie kandidatúr na tituly 2012 a 2013 uplynie 1. februára 2010.  Víťazi budú vyhlásení v októbri 2010.   Porota sa skladá zo zástupcov z Európskej komisie, Európskej environmentálnej agentúry a hlavných európskych a medzinárodných environmentálnych organizácií.   Zel enšie mestá   Štyria z piatich Európanov v súčasnosti žijú v mestských oblastiach a ich kvalitu života priamo ovplyvňuje stav životného prostredia v meste.  Ocenenie pre európske hlavné zelené mesto sa koncipovalo ako iniciatíva, prostredníctvom ktorej sa má propagovať a oceniť vynaložené úsilie, podnietiť mestá zaviazať sa k ďalším opatreniam a poukázať a podporiť výmenu osvedčených postupov medzi európskymi mestami.   Túto cenu získa mesto, ktoré dlhodobo dosahuje vysoký štandard ochrany životného prostredia a zaviazalo sa trvalo podnikať ambiciózne kroky na zlepšovanie kvality životného prostredia a dosahovanie udržateľného rozvoja.  Cieľom tohto ocenenia je, aby víťazné mestá slúžili ako vzor iným európskym mestám a propagovať osvedčené postupy.   Štokholm a Hamburg si poradili v tvrdej konkurencii a vo februári tohto roku boli vymenované za prvých laureátov ocenenia pre európske hlavné zelené mesto.  Hlavné mesto Švédska bude európskym hlavným zeleným mestom v roku 2010 a Hamburg ním bude v roku 2011.  Tieto mestá sa vybrali ako vzory pre zvyšok Európy na základe opatrení, ktoré prijali s cieľom skvalitniť mestské životné prostredie svojich obyvateľov, vrátane ambicióznych opatrení zameraných na znižovanie znečistenia ovzdušia, preťaženia premávky a emisií skleníkových plynov.  Kontext  Ocenenie pre európske hlavné zelené mesto je výsledkom iniciatívy miest, ktorým leží na srdci ochrana životného prostredia.  Nápad pôvodne vznikol na stretnutí, ktoré sa konalo 15. mája 2006 v estónskom Talline z iniciatívy Jüriho Ratasa, bývalého starostu Tallinu. Počas tohto stretnutia došlo k podpisu spoločného memoranda o porozumení medzi 15 európskymi mestami a združením miest Estónska o založení takéhoto ocenenia. K dnešnému dňu túto iniciatívu podporilo vyše 40 miest vrátane 21 miest v EÚ. Ďalšie informácie: Viac o ocenení pre európske hlavné zelené mesto:    www.europeangreencapital.eu    Internetová stránka Komisie o životnom prostredí v mestách:    http://ec.europa.eu/environment/urban/home_en.htm
