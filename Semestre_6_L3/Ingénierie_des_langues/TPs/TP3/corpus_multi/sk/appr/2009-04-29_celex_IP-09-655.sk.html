IP/09/655
V Bruseli 29. apríla 2009Rozpočet EÚ na rok 2010 je
zameraný na obnovuKomisia dnes prijala predbežný návrh
rozpočtu na rok 2010 vo výške 139 miliárd
EUR. Výdavky sa v budúcom roku zamerajú
predovšetkým na hospodársku obnovu, preto
najväčší podiel finančných prostriedkov
(45 %) je určený na opatrenia na podporu rastu a zamestnanosti
(nárast o 3,2 % v porovnaní s rokom 2009), čo by malo
pomôcť obnove konkurencieschopnosti v celej Únii.
Finančné prostriedky pridelené na významné programy v
oblasti výskumu a energetiky sa zvýšia o viac než
12 % a navýšia sa aj zdroje pre politiku súdržnosti,
pričom krajiny EÚ-12 dostanú 52 % zo
štrukturálnych fondov a z Kohézneho fondu. Všetky
výdavkové kapitoly zaznamenajú zvýšenie, ktoré
dosiahne celkovo 138,6 miliárd EUR (1,18 % HND)
v záväzkoch a 122,3 miliárd EUR (1,04 % HND)
v platbách. 
Podpredseda Komisie Siim Kallas, zodpovedný za administratívu,
audit, boj proti podvodom a finančné plánovanie a rozpočet,
pri predkladaní návrhu uviedol: „Tento rozpočet sa
zameriava na opatrenia, ktoré majú zabrániť ešte
prudšiemu poklesu hospodárstva. Na výskum a inováciu bude
určených 6 miliárd EUR a 9 miliónov občanov
dostane pomoc z Európskeho sociálneho fondu.“ Dodal, že
„v roku 2010 sa uskutoční druhá fáza financovania
plánu hospodárskej obnovy z rozpočtových prostriedkov
EÚ, vďaka čomu dosiahne celková výška
dodatočných prostriedkov vyčlenených v rokoch 2008-2010 na
boj proti kríze viac ako 6 miliárd EUR“.
Na zamestnanosť, infraštruktúru a konkurencieschopnosť
je určených 62 miliárd EUR
Hlavnou prioritou EÚ bude smerovanie finančných prostriedkov
do projektov na zachovanie a vytváranie pracovných miest, na pomoc
podnikom a na obnovu konkurencieschopnosti. V porovnaní s rokom 2009  bude
pre transeurópske dopravné a energetické siete
vyčlenených o 12,7 % viac financií (1,08 miliárd EUR)
a na program pre konkurencieschopnosť a inovácie (CIP) bude
vyčlenených o 3,3 % viac (0,5 miliárd EUR). Rok 2010
bol vyhlásený za Európsky rok boja proti chudobe a
sociálnemu vylúčeniu s rozpočtom takmer 20 miliónov EUR
a s množstvom iniciatív naplánovaných pre
všetky členské štáty. Už po druhýkrát sa
financovanie projektu satelitnej navigácie Galileo, ktorý je
vlajkovým projektom EÚ, navýši, a to o 8 % (0,9
miliardy EUR). 
Najväčší podiel z Kohézneho fondu pre
EÚ-12
Zo sumy 62 miliárd EUR, vyčlenenej na pracovné miesta
a konkurencieschopnosť, bude 49 miliárd EUR určených na
súdržnosť v EÚ-27. Pokračuje trend
k postupnému začleňovaniu financovania pre členské
štáty, ktoré vstúpili do EÚ v roku 2004 a 2007
(EÚ-12). Po prvý krát dostanú krajiny EÚ-12
najväčší podiel zo štrukturálnych fondov
a z Kohézneho fondu (52 %). 
Vzrastie aj podpora poľnohospodárstva v týchto krajinách,
čo bude mať dosah na krajiny EÚ-12, ktoré z tejto podpory
teraz dostávajú takmer 20 % (11 miliárd EUR). Vďaka
spoločnej poľnohospodárskej politike, jednotnému trhu a
vyšším trhovým cenám sú
v súčasnosti príjmy poľnohospodárov v EÚ-12 o
47 % vyššie než pred vstupom do EÚ. Finančné
prostriedky na ochranu a riadenie prírodných zdrojov v krajinách
EÚ-27 predstavujú 59 miliárd EUR a v rámci nich vzrastú
výdavky na životné prostredie a rozvoj vidieka
o necelých 2,5 % na takmer 15 miliárd EUR.
Druhá fáza financovania plánu hospodárskej obnovy
Európy 
V apríli 2009 sa Európsky parlament, Rada a Komisia dohodli,
že je potrebné poskytnúť ďalších 5
miliárd EUR na financovanie významných európskych projektov
v oblasti energetiky a širokopásmových infraštruktúr,
ako aj na nové výzvy vo vidieckych oblastiach, ktoré sa vyskytli
pri preskúmaní stavu SPP. Po prvej finančnej injekcii vo
výške 2,6 miliárd EUR v roku 2009 sa do rozpočtu na rok 2010
pridá ďalších 2,4 miliárd EUR, pričom o zdroji
financovania sa rozhodne neskôr v priebehu rozpočtového postupu
na rok 2010. 
 Vonkajšia pomoc vo výške 8 miliárd EUR 
EÚ bude aj v roku 2010 pokračovať vo svojom úsilí
pomôcť chudobnejším krajinám a zachovať si
silnú pozíciu na svetovej scéne, s cieľom zvládnuť
globálne výzvy akými je zmena klímy, potravinová
bezpečnosť a globalizácia. Pomoc EÚ rozvojovým
krajinám poskytovaná prostredníctvom nástroja financovania
rozvojovej spolupráce sa zvýši o 1,7 %, čím
dosiahne 2,4 miliardy EUR. Predvstupová pomoc (IPA) sa zvýši o
takmer 5 % (1,6 miliárd EUR). Financovanie spoločnej
zahraničnej a bezpečnostnej politiky (SZBP) sa zvýši o
16 % (na 282 miliónov EUR). Posledná časť z pomoci vo
výške 1 miliardy EUR poskytnutej v rámci nástroja
potravinovej pomoci bude tiež financovaná z rozpočtu na rok 2010
(170 miliónov EUR). 
Bezpečnejšia EÚ pre všetkých
Časťou rozpočtu, ktorá zaznamená
najväčší nárast výdavkov (v súlade so
sedemročným finančným plánovaním) budú
projekty na boj proti zločinu, terorizmu a na riadenie
migračných tokov. Ich financovanie sa zvýši o 13,5 % na
takmer 1 miliardu EUR. 
Administratívne výdavky pre všetky inštitúcie
EÚ vzrastú len mierne, a to o 2,1 %, pričom
vlastné výdavky Európskej komisie sa zvýšia o menej
než 1 % (0,9 %) na 3,6 miliárd EUR.
Kontext
Rozpočtová prognóza zahŕňa tak
rozpočtové záväzky (zákonné
záväzky poskytnúť finančné prostriedky,
pokiaľ sú splnené určité podmienky), ako aj
platby (skutočné hotovostné alebo bankové prevody
príjemcom). Konečné prijatie rozpočtu EÚ sa
uskutoční na plenárnom zasadnutí Európskeho parlamentu
v decembri.
