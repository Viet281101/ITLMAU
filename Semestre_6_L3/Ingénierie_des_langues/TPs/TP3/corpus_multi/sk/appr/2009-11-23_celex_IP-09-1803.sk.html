IP/09/1803 V Bruseli, 23. novembra 2009 Európske trhy práce sú výrazne zasiahnuté krízou, sú však odolnejšie, než sme čakali  Podľa správy o zamestnanosti v Európe za rok 2009, ktorá bola dnes uverejnená, si súčasná kríza vyberá daň na trhoch práce v EÚ a v  mnohých odvetviach zvrátila rast zamestnanosti dosiahnutý od roku 2000.  Úbytok pracovných miest postihuje najmä mužov, mladých ľudí a nízkokvalifikovaných pracovníkov so zmluvami na dobu určitú.  Od začiatku krízy prišli v EÚ o prácu 4 milióny ľudí napriek tomu, že negatívne účinky krízy boli v tomto zmysle relatívne zmiernené vďaka uplatneniu kratšieho pracovného času a iných režimov.  Ale bez ohľadu na to, aké dôležité sú tieto krátkodobé opatrenia, samy o sebe nestačia na to, aby sme krízu úspešne prekonali.  Politiky zamestnanosti sa musia zamerať na prípravu na prechod k „nízkouhlíkovému“ hospodárstvu.  Vladimír Špidla, komisár pre zamestnanosť, sociálne záležitosti a rovnaké príležitosti povedal:  „Táto správa ukazuje, aké dôležité je zlúčiť našu krátkodobú odozvu na krízu s dlhodobými štrukturálnymi reformami.  Také reformy sú dôležitým predpokladom toho, aby hospodárstvo a trhy práce EÚ vyšli zo súčasného poklesu dobre pripravené na budúce výzvy, najmä na prechod na „nízkouhlíkové“ hospodárstvo.“  S touto výzvou na zreteli sa 21. výročná správa o zamestnanosti v Európe hlbšie zaoberá dvoma kľúčovými otázkami týkajúcimi sa budúcnosti politiky trhu práce v EÚ:  prechod z a do zamestnania a prechod medzi zamestnaniami a vplyv zmeny klímy na trh práce. Trhy práce v EÚ sú dynamickejšie, než si často myslíme, ale dlhodobá nezamestnanosť zostáva aj naďalej vážnou hrozbou  Európske trhy práce preukázali v posledných rokoch značnú dynamiku ­– každý rok mení prácu približne 22 % európskych pracovníkov.  Taká dynamika sa neobmedzuje len na krajiny, ktoré sa tradične považujú za „pružné“ ako Spojené kráľovstvo a Dánsko, ale týka sa všetkých krajín EÚ, hoci údaje sa pohybujú v rozsahu od 14 % pracovníkov v Grécku a 16 % vo Švédsku až po viac ako 25 % pracovníkov v Spojenom Kráľovstve, Fínsku, Španielsku a Dánsku.  To sa zdá byť súčasťou udržateľnejšieho rastu, ktorý zaznamenávame od konca deväťdesiatych rokov, odkedy v EÚ dochádza k prechodu od nečinnosti a nezamestnanosti k zamestnanosti, čo naznačuje zásadné štrukturálne zlepšenie na našich trhoch práce.  Nie všetci pracovníci však majú z tohto pozitívneho vývoja rovnaký prospech.  Napriek tomu, že počet dlhodobo nezamestnaných od konca deväťdesiatych rokov klesá, tento problém zostáva aj naďalej vážnou výzvou.  V posledných rokoch bolo takmer 45 % ľudí, ktorí prišli v EÚ o prácu, nezamestnaných viac ako rok, kým v Spojených štátoch sa to týkalo len okolo 10 % ľudí.  Po vypuknutí krízy sa potreba riešiť tento problém stala ešte naliehavejšou.  Kľúčom k zníženiu dlhodobej nezamestnanosti a udržaniu zamestnateľnosti sú politiky zamerané na podporu prechodu pracovníkov do zamestnania v súlade so zásadami flexiistoty.   „Nízkouhlíkové“ politiky významným spôsobom zmenia štruktúru zamestnanosti EÚ  Posun EÚ ku konkurencieschopnému „nízkouhlíkovému“ hospodárstvu bude z pohľadu trhu práce dôležitou hnacou silou.  Hoci celkový čistý vplyv na tvorbu pracovných miest nemusí byť rozsiahly vzhľadom na to, že vytváranie nových „zelených“ pracovných miest a ekologizácia existujúcich pracovných miest si sčasti vyžiada stratu niektorých existujúcich pracovných miest, základné štrukturálne zmeny budú zahŕňať prerozdelenie pracovníkov medzi hospodárskymi odvetviami a druhmi zručností.  Zmena klímy a súvisiace politické opatrenia budú mať preto dôležitý vplyv na budúci dopyt po zručnostiach. Nové schopnosti vyžadované v nízkouhlíkovom hospodárstve budú – prinajmenšom spočiatku – zvýhodňovať vysokokvalifikovaných pracovníkov. Vďaka uplatňovaniu nových technológií na trhu by však nové pracovné miesta mali byť schopní obsadzovať aj pracovníci s nižšou kvalifikáciou za predpokladu, že budú náležite zaškolení.  Zameranie politiky na zručnosti – v záujme uľahčenia prechodu na nové pracovné miesta a obmedzenia výskytu medzier a nedostatkov v zručnostiach – spolu so sociálnym dialógom sú základnými predpokladmi úspešného prechodu na „nízkouhlíkové“ hospodárstvo.  Správa o zamestnanosti v Európe tvorí analytický základ pre spoločnú správu o zamestnanosti, ktorej návrh Komisia predloží 9. decembra.  Spoločná správa o zamestnanosti je súčasťou stratégie EÚ pre rast a zamestnanosť, ktorá sa zaoberá analýzou a podávaním správ o zamestnanosti.   MEMO/09/514   Správa o zamestnanosti v Európe za rok 2009:    http://ec.europa.eu/social/main.jsp?catId=119&amp;langId=en    Ak chcete zadarmo dostávať elektronický bulletin Európskej komisie o zamestnanosti, sociálnych záležitostiach a rovnakých príležitostiach, zaregistrujte sa na stránke   http://ec.europa.eu/social/main.jsp?catId=119&amp;langId=en
