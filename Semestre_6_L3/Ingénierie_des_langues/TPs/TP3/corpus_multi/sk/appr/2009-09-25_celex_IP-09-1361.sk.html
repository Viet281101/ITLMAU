IP/09/ 1361  V Bruseli/Štokholme 25. septembra 2009 Zmena klímy: zasadanie v Bangkoku musí priniesť výrazný pokrok v snahe dosiahnuť ambicióznu globálnu dohodu Zástupcovia švédskeho predsedníctva EÚ a Európskej komisie dnes vyzvali medzinárodných vyjednávačov, ktorí budú v Bangkoku v priebehu dvoch týždňov (počnúc 28. septembrom) rokovať o otázkach súvisiacich so zmenou klímy, aby sa usilovali o výrazný pokrok pri dosahovaní ambicióznej globálnej dohody týkajúcej sa zmeny klímy. Zasadanie v Bangkoku je predposledným prípravným zasadnutím pred konferenciou OSN venovanou problematike zmeny klímy, ktorá sa bude konať v decembri v Kodani a na ktorej sa má uzavrieť globálna dohoda.  K omisár pre životné prostredie Stavros Dimas uviedol: „Európska únia vypracovala komplexný plán v snahe dosiahnuť ambicióznu globálnu dohodu potrebnú na predchádzanie nebezpečným dôsledkom zmeny klímy. Po dvoch rokoch rokovaní nadišiel správny čas nato, aby sa všetky zúčastnené strany v plnej miere zapojili do úsilia s cieľom pripraviť pôdu pre budúce rozhodnutia, ktoré sa musia prijať v Kodani. Na zasadaní v Bangkoku je potrebné dosiahnuť výrazný posun vpred. Európska komisia nedávno predložila návrhy v oblasti financovania, ktoré je pri týchto rokovaniach stredobodom pozornosti, a ja teraz vyzývam našich partnerov z rozvinutých aj rozvojových krajín, aby trvali na potrebe prijať naliehavejšie a rýchlejšie opatrenia a aby prišli na rokovania s ambicióznejšími návrhmi.“   Švédsky minister životného prostredia Andreas Carlgren vyhlásil: „EÚ uvítala dosiahnutý pokrok, ktorým je napríklad rozhodnutie novej japonskej vlády podstatne zvýšiť svoj cieľ znižovania emisií. Zároveň treba začať premieňať nedávne sľubné verejné vyhlásenia veľkých rastúcich ekonomík o obmedzení rastu ich emisií na konkrétne opatrenia a treba ich predložiť na rokovací stôl. Na zasadaní v Bangkoku sa musí zohľadniť posolstvo OSN a závery samitov G20, ktoré je takisto potrebné premietnuť do prijatých rozhodnutí. My ako politickí lídri chceme dosiahnuť dohodu a vyjednávači sa musia sústrediť na jej podstatu, ako aj na jej základné prvky.“  Kodanský proces  Rokovania s cieľom vypracovať dohodu OSN o riešení otázky zmeny klímy v období po roku 2012, keď sa skončí platnosť kľúčových ustanovení kjótskeho protokolu, sa majú uzavrieť na konferencii v Kodani, ktorá sa bude konať v dňoch od 7. do 18. decembra 2009. Záverečné prípravné zasadnutia sa uskutočnia v Bangkoku v dňoch 28. septembra až 9. októbra a v Barcelone od 2. do 6. novembra. Pozícia EÚ EÚ sa usiluje dosiahnuť ambicióznu a komplexnú dohodu, vďaka ktorej by sa zabránilo zvýšeniu globálneho otepľovania na nebezpečnú úroveň. Tá podľa vedeckej komunity predstavuje nárast o viac ako 2 °C v porovnaní s teplotou pred industrializáciou. Z vedeckých dôkazov vyplýva, že na dosiahnutie tohto cieľa budú musieť rozvinuté krajiny znížiť do roku 2020 svoje emisie skleníkových plynov na 25 – 40 % pod úroveň z roku 1990, a od rozvojových krajín sa bude požadovať, aby do roku 2020 obmedzili svoj prudký rast emisií na približne 15 – 30 % pod úroveň emisií, ktorá by existovala v prípade neprijatia žiadnych opatrení.  EÚ sa bezpodmienečne zaviazala znížiť do roku 2020 svoje emisie aspoň na 20 % pod úroveň z roku 1990. V záujme dosiahnutia tohto cieľa vykonáva opatrenia zahrnuté v klimaticko-energetickom balíku (   IP/09/628   ). Takisto je odhodlaná zvýšiť svoj cieľ znižovania emisií až na 30 % za predpokladu, že sa k porovnateľným zníženiam zaviažu aj ďalšie rozvinuté krajiny a hospodársky vyspelejšie rozvojové krajiny prispejú ku globálnej dohode primeraným dielom.  Dňa 10. septembra Komisia predložila globálny návrh na zvýšenie objemu medzinárodných financií s cieľom pomôcť rozvojovým krajinám pri zmierňovaní množstva ich emisií a prispôsobovaní sa dôsledkom zmeny klímy (   IP/09/1297   ). Európska rada bude mať vďaka tomuto návrhu na svojom zasadnutí koncom októbra základ pre prijatie pozície EÚ v otázke financovania. Zasadnutie v Bangkoku  Rokovania v rámci troch formálnych zasadnutí, ktoré sa konali v priebehu tohto roka, napredovali len pomalým tempom. Minulý mesiac sa v Bonne (Nemecko) konalo neformálne zasadnutie, výsledkom ktorého bol viac ako 250-stranový text na rokovacom stole, zle štruktúrovaný a plný otáznikov. Na zasadnutí v Bangkoku sa bude musieť v záujme uzavretia kodanskej dohody tento navrhovaný text radikálne zjednodušiť a tempo pokroku výrazne zrýchliť. Takisto bude potrebné zefektívniť proces rokovaní, napríklad ich realizáciou v menších paralelných skupinách namiesto veľkých plenárnych zasadnutí. Prvoradou úlohou by malo byť dosiahnutie dohody o kľúčových prvkoch, ktoré by mali byť obsiahnuté v kodanskej dohode, a ďalšie napredovanie na jej základe. Pokiaľ ide o EÚ, kľúčovými prvkami sú:   záväzné ciele znižovania emisií vo všetkých rozvinutých krajinách na základe porovnateľného úsilia,   primerané opatrenia rozvojových krajín na obmedzovanie emisií,   rámec pre opatrenia zamerané na prispôsobenie sa dôsledkom zmeny klímy,   opatrenia na obmedzenie odlesňovania a degradácie lesov, ako aj na presadzovanie udržateľného lesného hospodárstva v tropických oblastiach,   aktualizované pravidlá výpočtov, pokiaľ ide o zmeny v množstve emisií následkom využívania pôdy, zmien vo využívaní pôdy a lesného hospodárstva,   rozšírený medzinárodný trh s uhlíkom, aby bolo možné získať finančnú pomoc pre rozvojové krajiny a podporovať nákladovo efektívne znižovanie emisií,   zabezpečenie medzinárodného financovania pre rozvojové krajiny z verejných zdrojov, ktoré by dopĺňali finančné toky plynúce z trhu s uhlíkom a domáce investície,   komplexný balík opatrení v oblasti technickej spolupráce a jej financovania s cieľom urýchliť rozvoj nízkouhlíkového globálneho hospodárstva.   Tlačové konferencie EÚ Zástupcovia Švédska, Komisie a Španielska budú mať spoločné tlačové konferencie v Bangkoku v dňoch: -28. septembra (pondelok) o 12.00 hod. miestneho času -9. októbra (piatok) o 14.00 hod. miestneho času  Tlačové konferencie možno sledovať na stránke   www.unfccc.int   .
