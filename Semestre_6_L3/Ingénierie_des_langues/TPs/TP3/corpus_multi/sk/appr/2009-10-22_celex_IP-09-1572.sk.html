IP/09/1572  V Bruseli 22. októbra 2009 Cena mládeže svedčí o záväzku mladých Európanov bojovať proti chudobe  Cena mládeže v oblasti rozvoja za rok 2008/2009 bola udelená dnes v Štokholme počas Európskych rozvojových dní 2009.  Vysoká úroveň príspevkov (plagátov a videoklipov) súťaže svedčí o tom, ako vážne sa mladí Európania angažujú v boji proti chudobe.  Karel De Gucht, európsky komisár pre rozvoj a humanitárnu pomoc, povedal:  „Študenti pristupovali k tohtoročnej téme − ľudský rozvoj v Afrike − s veľkou nápaditosťou a citlivosťou.  To svedčí o tom, že veľmi dobre pochopili, čo je cieľom našej rozvojovej pomoci a prečo je potrebná pomoc Európy.  Títo mladí Európania sú skutočnými šíriteľmi rozvoja a spolupráce medzi Európou a Afrikou.“  54 finalistom súťaže o najlepší plagát a videoklip adresovanej 16 − 18-ročným boli udelené ceny počas slávnostného odovzdávania cien v kultúrnom centre Kulturhuset v Štokholme.  EÚ komisár Karel De Gucht vyhlásil víťazov prvej a druhej ceny a odovzdal im príslušné ceny.  27 víťazov prvej ceny − jeden z každého členského štátu EÚ − pôjde na päťdňový zájazd do Afriky, aby sa mohli na vlastné oči presvedčiť o tom, ako funguje rozvojová spolupráca.  Navštívia rozvojové projekty, budú mať však takisto možnosť stretnúť svojich vrstovníkov.  Hádam sa o tieto skúsenosti podelia so svojimi priateľmi a rodinami, čím sa stanú šíriteľmi rozvoja.  27 víťazom druhej ceny boli na slávnostnom odovzdaní cien udelené diplomy. Víťazi sa zúčastnili mládežníckeho programu v rámci Európskych rozvojových dní v  Štokholme, ako aj kvízu o rozvoji a hudobného podujatia. Slávnostné odovzdávanie cien moderoval Shire Raghe, hlásateľ švédskej televízie a MTV. Počas tejto udalosti boli na výstave prezentované víťazné plagáty.  Viac než 1 200 mladých Európanov sa zúčastn ilo na tohtoročnej súťaži o cenu mládeže v oblasti rozvoja. Tento úspech potvrdil, že mladí Európania sa skutočne zaujímajú o otázky v oblasti rozvoja a že sa angažujú v boji proti chudobe.   Kontext:   Súťaž o európsku cenu mládeže organizuje Európska komisia s cieľom zvýšiť povedomie mladých ľudí v oblasti rozvoja. Zúčastniť sa jej môžu študenti z Európskej únie vo veku od 16 do 18 rokov. Prvá súťaž sa konala v roku 2006. Zameriava sa na Afriku a otázky rozvoja. Tohtoročnými témami boli „rodová rovnosť“, „deti a mládež“ alebo „kultúrna rozmanitosť“, keďže súhrnnou témou bol ľudský rozvoj v Afrike. Veľká porota sa skladala z odborníkov z rôznych oblastí, vrátane rozvojového vzdelávania, umenia a médií.  Európske rozvojové dni sú fórom zaoberajúcim sa otázkami rozvoja, ktoré organizuje Európska komisia a predsedajúca krajina EÚ (Štokholm, 22. − 24. októbra 2009). Zúčastňuje sa ho okolo 4 000 ľudí a 1 500 organizácií pôsobiacich v oblasti rozvojovej pomoci. Zastúpení sú delegáti zo 125 krajín, vrátane hláv štátov a významných svetových osobností, medzi ktorými sú aj držitelia Nobelovej ceny. Európska cena mládeže v oblasti rozvoja:    http://www.dyp2008.org/    Úplný zoznam víťazov, plagátov a videí (dostupných na stiahnutie a použitie médiami bez autorských práv) sa nachádza na:    http://www.dyp2008.org/ww/en/pub/dyp2008/enter.htm    Dni rozvoja:    http://www.eudevdays.eu/about_the_event/introduction_en.htm
