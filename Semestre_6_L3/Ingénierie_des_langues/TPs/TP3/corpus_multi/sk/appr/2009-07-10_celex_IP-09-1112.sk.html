IP/09/ 1112  Brusel 10. júl 2009 Ako urobiť z „digitálnej dividendy“ výhody pre zákazníkov a až 50 miliárd EUR v hospodárskom raste pre Európu?  Prechod z analógového vysielania na digitálnu televíziu v Európe má za následok uvoľnenie rádiových frekvencií pre nové služby. EÚ ma veľmi dobrú východiskovú pozíciu, aby profitovala z tejto „digitálnej dividendy“: Nemecko, Fínsko, Luxembursko, Švédsko, Holandsko, Belgicko (Flámsko) a veľké časti Rakúska už analógové pozemné vysielanie vypli a ostatné krajiny EÚ tak urobia do roku 2012 (   IP/09/266   ). 12. júna prešli na digitálne televízne vysielanie aj USA. Jednou z priorít politickej agendy EÚ v oblasti telekomunikácií je naplno využiť potenciál spojený s prechodom na digitálne vysielanie, pretože voľné rádiové spektrum, ktoré je teraz k dispozícii, môže zlepšiť spôsoby, akými komunikujeme a získavame audiovizuálny obsah. Ak ho budeme využívať efektívnym spôsobom, prinesie takisto úspory z rozsahu a zlepší konkurencieschopnosť EÚ, pretože podnieti inováciu pri zariadeniach a bezdrôtových službách a uľahčí prístup k mobilnému širokopásmovému pripojeniu. Komisia dnes začala konzultácie s cieľom určiť, ako konštruktívnejšie spolupracovať na úrovni EÚ a vyťažiť čo najviac z tejto jedinečnej príležitosti. Konzultácie budú prebiehať do 4. septembra 2009.  „ Digitálnu dividendu sme získali v kľúčovom okamihu, keď sa usilujeme prepojiť všetky časti Európy vysokorýchlostným širokým pásmom, zabezpečiť vysoko kvalitné vysielanie a rozšíriť výber budúcich bezdrôtových služieb pre zákazníkov ,“ vyhlásila Viviane Reding, komisárka EÚ pre informačnú spoločnosť a médiá. „Európa tieto ciele dosiahne len vtedy, ak bude pri využívaní rádiového spektra čo najefektívnejším spôsobom postupovať koordinovane. V závislosti od toho, aké rozhodnutia urobíme, potenciálny prínos digitálnej dividendy môže narásť o miliardy eur. Chceme hlbšie pochopiť názory verejnosti, vysielacích spoločností, mobilných operátorov a iných aktérov na trhu na tieto rozhodnutia predtým, ako naše návrhy dostanú konečnú podobu." Uvoľnené rádiové spektrum môže prenášať dáta na dlhé vzdialenosti a cez hranice, takže rozhodnutia jedného členského štátu majú dôsledky na územia vo vzdialenosti až niekoľko stoviek kilometrov. Bez koordinácie sa môže stať, že sa tento vzácny zdroj nebude využívať maximálne efektívnym spôsobom alebo že niektoré služby nebudú v určitých častiach Európy alebo krajín dostupné. Väčšina možností využitia digitálnej dividendy sú služby masového trhu, ako v prípade televízneho vysielania, tak v prípade mobilného širokopásmového pripojenia. Ak by sa podarilo zabezpečiť, aby jedno zariadenie mohlo fungovať na tej istej frekvencii na celom území EÚ, získali by sme nesmierne veľké potenciálne hospodárske výhody. Zároveň by sa vytvorili výrazné úspory z rozsahu pre výrobcov zariadení a znížili ceny, čo by zas stimulovalo zákaznícky dopyt a urobilo tieto služby dostupnejšími.  Vhodná koordiná cia na úrovni EÚ by zvýšila možný hospodársky prínos digitálnej dividendy o dodatočných 20 až 50 miliárd EUR od súčasnosti do roku 2015. Z dlhodobého hľadiska by sa prostredníctvom ďalšej koordinácie na úrovni EÚ po roku 2015 mohol získať dodatočný prospech vo výške 30 miliárd EUR.  Vzhľadom na to, že do roku 2012 digitálna televízia úplne nahradí analógové vysielanie a že niekoľko členských štátov chce začať využívať bezdrôtové riešenia na úplný širokopásmový prístup čo najrýchlejšie, krajiny EÚ sa nutne potrebujú dohodnúť na spoločnom prístupe čím skôr. Návrh Komisie je prijať cestovnú mapu EÚ - súbor spoločných, koordinovaných opatrení, ktoré sa načrtli na dnešnej konzultácii. Takisto zvažuje plán harmonizácie pásma 800 MHz, ktoré je mimoriadne vhodné pre nové generácie mobilného širokopásmového pripojenia, aby sa zabezpečilo jasné a predvídateľné regulačné prostredie pre regulátorov aj pre dotknuté priemyselné odvetvia, a tak čo najlepšie využila digitálna dividenda. V cestovnej mape EÚ by sa zhrnuli výhody koordinácie spektra, ale zároveň by umožnila členským štátom pružne riešiť miestne a vnútroštátne osobitosti, napríklad v oblasti vysielania. Takisto by sa vďaka nej zvýšila celková dostupnosť rádiového spektra výraznejšie, ako len na základe iniciatív jednotlivých členských štátov, a umožnila by vytvorenie a poskytovanie väčšieho počtu cenovo dostupných a interoperabilných služieb. Komisia v čo najkratšom čase po ukončení verejných konzultácií predloží konečnú podobu svojho návrhu. Súvislosti Analógové televízne vysielanie zaberalo veľkú časť rádiového spektra. Digitálna televízia ho však využíva oveľa efektívnejšie a spektrum, ktoré sa uvoľnilo, je teraz k dispozícii na nové využitie. „Digitálna dividenda“, ktorá sa uvoľnila prechodom na digitálne vysielanie, je mimoriadne atraktívna, pretože signál sa v tomto rozpätí šíri veľmi ďaleko a zariadenia sa bez komplikácií môžu využívať v interiéroch. Preto je okrem prevádzkovateľov televízneho vysielania mnoho ďalších potenciálnych kandidátov na prístup k tejto časti rádiového spektra.  Komisia v novembri 2007 vypracovala   Oznámenie   , v ktorom načrtla potrebu koordinácie spektra na úrovni EÚ a možné koncepcie, ako ju dosiahnuť. Dnešná konzultácia je hlavnou následnou činnosťou a vychádza z diskusií s vnútroštátnymi regulátormi a zainteresovanými stranami a prebiehajúcej spoločensko-hospodárskej štúdie o možnom vplyve rôznych scenárov využitia digitálnej dividendy. Konzultácia o digitálnej dividende otvorená dnes:   http://ec.europa.eu/information_society/policy/ecomm/radio_spectrum/topics/reorg/pubcons_digdiv_200907/index_en.htm   Podrobnosti o prebiehajúcej štúdie spoločností Analysys Mason, DotEcon and Hogan &amp; Hartson o využití digitálnej dividendy (uverejní sa v septembri):    http://www.analysysmason.com/EC_digital_dividend_study    Informácie členských štátov o plánoch prechodu na digitálne vysielanie:    http://ec.europa.eu/information_society/policy/ecomm/current/broadcasting/switchover/national_plans/index_en.htm    Oznámenie Komisie o digitálnej dividende:    http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT    Oznámenie Komisie o urýchlení prechodu z analógového na digitálne vysielanie:    http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT      SPEECH/09/336
