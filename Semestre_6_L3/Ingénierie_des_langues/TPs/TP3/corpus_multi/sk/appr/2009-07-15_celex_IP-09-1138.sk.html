IP/09/ 1138  V Bruseli 15. júla 2009 Komisia navrhuje bezvízové cestovanie pre občanov zo západného Balkánu  Dlhodobý záväzok Európskej komisie umožniť bezvízové cestovanie pre obyvateľov západného Balkánu bol dnes potvrdený prijatím návrhu, ktorým sa umožňuje bezvízové cestovanie občanom Bývalej juhoslovanskej republiky Macedónsko, Čiernej Hory a Srbska.  Dnešný návrh umožňuje občanom týchto troch krajín vycestovať do schengenských krajín   1   s novými biometrickými pasmi.  Návrh Komisie musí po konzultácii s Európskym parlamentom schváliť Rada.  Komisia takisto zotrváva na svojom záväzku liberalizovať vízový styk aj pre občanov Albánska a Bosny a Hercegoviny.  Tieto krajiny však zatiaľ nespĺňajú podmienky na to, aby mohli byť zahrnuté do dnešného návrhu.  Ak sa udrží tempo reforiem a ak budú splnené všetky podmienky, Komisia by mohla uvažovať o predložení nového návrhu vrátane týchto krajín do polovice roku 2010.   Pri predložení návrhu Komisie podpredseda Komisie zodpovedný za oblasť spravodlivosti, slobody a bezpečnos ti Jacques Barrot povedal:  „Náš návrh prináša skutočne dobrú správu obyvateľom západného Balkánu, najmä občanom Bývalej juhoslovanskej republiky Macedónsko, Čiernej Hory a Srbska.  Viem, ako veľa pre nich znamená bezvízové cestovanie.  Dnešný návrh je výsledkom intenzívnej a tvrdej práce, ktorú vykonali príslušné orgány a obyvatelia týchto krajín s cieľom splniť stanovené podmienky.  K tomuto úspechu im blahoželám“.   Komisár pre rozšírenie Olli Rehn k tomu dodal: „Je naším cieľom a naším pevným presvedčením, že Albánsko a Bosna a Hercegovina budú čoskoro nasledovať.  Postupový plán pre tento krok je stále platný a je stále bez problémov realizovateľný, ak sa príslušné orgány týchto krajín budú zo všetkých síl usilovať, aby sa plnil už teraz.  Pokiaľ sa udrží tento pokrok, verím, že obdive krajiny čoskoro dobehnú svojich susedov.  Ak budú splnené všetky podmienky, Komisia by mohla uvažovať o predložení nového návrhu, v ktorom by boli zahrnuté aj tieto krajiny, do polovice roku 2010.“  Umožnenie bezvízového cestovania je základným kameňom integračnej politiky EÚ pre oblasť západného Balkánu.  Uľahčenie kontaktov medzi ľuďmi rozširuje príležitosti na podnikanie a umožňuje obyvateľom tohto regiónu lepšie spoznať EÚ.  Bezvízové cestovanie je však možné iba vtedy, ak sú splnené nevyhnutné bezpečnostné požiadavky. Práve preto začala Komisia dialóg s krajinami západného Balkánu o liberalizácii vízového styku. Na základe postupových plánov predložených Komisiou dosiahli tieto krajiny významný pokrok v zlepšení bezpečnosti pasov, posilnení hraničných kontrol, posilnení inštitucionálneho rámca na boj proti organizovanému zločinu a korupcii, ako aj v oblasti vonkajších vzťahov a základných práv. Komisia starostlivo monitorovala priebeh ich príprav. Podmienky sú rovnaké pre každú krajinu. Bývalá juhoslovanská republika Macedónsko splnila potrebné podmienky. Pre Srbsko a Čiernu Horu bude nadobudnutie účinnosti bezvízového styku závisieť od toho, či do dátumu prijatia tohto návrhu Radou budú splnené všetky zostávajúce referenčné kritériá stanovené v ich postupových plánoch. Albánsko a Bosna a Hercegovina zatiaľ musia naďalej pokračovať v úsilí získať kladné odporúčanie Komisie. V Albánsku a v Bosne a Hercegovine stále existujú nedostatky v boji proti organizovanému zločinu a korupcii, v riešení nedostatkov v postupoch pri vydávaní pasov a v oblasti riadenia hraníc a migrácie. Občania s bydliskom v Kosove (podľa rezolúcie Bezpečnostnej rady OSN č. 1244/99) zatiaľ takisto nemôžu využívať výhody liberalizácie vízového styku. Na území Kosova zatiaľ nie sú splnené technické požiadavky na liberalizáciu vízového styku. Komisia bude v tejto súvislosti naďalej úzko spolupracovať so srbskými aj kosovskými úradmi a skúmať možnosti riešenia vízovej otázky v budúcnosti. Viac informácií o činnosti podpredsedu Barrota nájdete na webovej lokalite:    http://ec.europa.eu/commission_barroso/barrot/welcome/default_en.htm      1 :   Všetky členské štáty EÚ okrem Spojeného kráľovstva a Írska,  ako aj Švajčiarsko, Nórsko a Island.
