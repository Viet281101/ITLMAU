IP/09/ 1118   Brusel 13. júla 2009  Životné prostredie:  Mnohé z európskych najzraniteľnejších druhov a biotopov sú ohrozené  Dnes Komisia uverejnila správu o stave ochrany viac ako 1150 druhov a 200 typov biotopov chránených právnymi predpismi EÚ.  Len v prípade malého podielu z týchto zraniteľných biotopov a druhov sa dosiahol dobrý stav ochrany a členské štáty budú musieť zvýšiť svoje úsilie, pokiaľ sa tento stav má zlepšiť.  Táto správa za roky 2001 – 2006 je najkomplexnejším prieskumom biodiverzity EÚ, aký sa doteraz uskutočnil, a poskytuje neoceniteľný referenčný bod na posudzovanie budúcich trendov.  Trávnaté, mokraďové a pobrežné biotopy sú najviac ohrozené, hlavne z dôvodu obmedzenia poľnohospodárskeho obrábania, rozvoja turistiky a zmeny klímy.  Celkový obraz nie je rovnako hrozivý a niektoré početnejšie, typické druhy ako vlk, rys obyčajný, bobor a vydra začínajú opätovne kolonizovať časti svojich tradičných revírov.  Mnohé členské štáty veľa investovali, aby vykonali podrobné sledovanie a napriek mnohým medzerám sú správy veľmi úspešné.   Komisár EÚ pre životné prostredie Stavros Dimas uviedol:  „Sme povinní zastaviť straty v oblasti biodiverzity v Európe a dnešná správa neponecháva priestor na sebauspokojenie.  Obnovenie dobrého stavu v prípade zraniteľných biotopov a druhov vyžaduje čas a úsilie.  Legislatíva EÚ o ochrane prírody a sústava Natura 2000 sú kľúčovými prvkami pri dosahovaní našich cieľov v ochrane biodiverzity v EÚ.  Teraz, keď je kontinentálna časť spolupráce takmer úplná, môžeme očakávať výrazné zlepšenia v nasledujúcich 10 až 20 rokoch.“  „Biodiverzita v Európe je stále pod vážnym tlakom a čelí vážnym rizikám.  Aj napriek tomu, že v roku 2010 nedosiahneme cieľ, ktorým je zastavenie strát biodiverzity, určitý pokrok sa uskutočnil.  Ako komisár nedávno v Aténach povedal, cieľ po roku 2010 by mal byť ambiciózny, merateľný a jasný.  Mal by ponechať dôraz na skutočnej hodnote biodiverzity pri zisťovaní zdravotnej hodnoty a zároveň uznávať hodnotu zdravých a odolných ekosystémov a hodnotu služieb, ktoré poskytujú“, povedala výkonná riaditeľka Európskej environmentálnej agentúry profesorka Jacqueline McGlade. Niektoré dôležité, avšak obmedzené úspechy  Správa zahŕňa 216 typov biotopov a obsahuje informácie o približne 1182 druhoch.  Aj keď v celkovej správe sa uvádza, že mnoho druhov a typov biotopov ešte nedosiahlo dobrý stav ochrany, sú náznaky, že ochranné opatrenia majú nejaký vplyv, a že niektoré typy biotopov a niektoré druhy sa začínajú zotavovať.  Druhy ako medveď hnedý, vlk a bobor sa zotavujú a znovu sa etablujú v mnohých oblastiach.  To znamená, že správne biotopy sú dostupné a že negatívny tlak poľovníctva a znečistenia sa obmedzil. Trávnaté, mokraďové a pobrežné biotopy osobitne ohrozené  Celkový stav trávnatých, mokraďových a pobrežných typov biotopo v je žalostný.  Trávnaté porasty sú hlavne spojené s tradičným poľnohospodárskym obrábaním, ktoré z EÚ mizne a stav ochrany typov biotopov spojených s poľnohospodárstvom je výrazne najhorší zo všetkých ostatných typov biotopov:  len 7 % hodnotení je priaznivých v porovnaní s 21 % v prípade nepoľnohospodárskych biotopov.  Toto je spôsobené prechodom na intenzívnejšie hospodárenie v poľnohospodárstve, opustením pôdy a zlou úrovňou hospodárenia.  Využitie mokradí sa mení a v prípade mokradí ako aj biotopov spojených s horskými ľadovcami sa prejavujú dôsledky zmeny klímy.  Pobrežné biotopy sú vystavené rastúcemu tlaku súvisiacemu s turizmom. Informačné medzery  Súhrnne približne 13 % posúdení regionálnych biotopov a 27 % posúdení regionálnych druhov bolo oznámených v kategórii „neznámy“.  Táto klasifikácia bola obzvlášť vysoká v prípade druhov nachádzajúcich sa v južnej Európe, konkrétne na Cypre, v Grécku, Španielsku a Portugalsku sa v kategórii „neznámy“ uviedlo viac ako 50 % druhov nachádzajúcich sa na ich územiach.  Morské prostredie je zvlášť problémové, keďže 57 % posúdení morských druhov a približne 40 % posúdení morských biotopov sa zaradilo do kategórie „neznámy“. Kontext: Správa podľa článku 17  Článok 17 smernice o biotopoch zaväzuje členské štáty, aby každých šesť rokov predložili informácie o vykonávaní tejto smernice.  Za hodnotené obdobie rokov 2001 – 2006 správy po prvýkrát obsahovali zhodnotenie stavov druhov a biotopov, na ktoré sa vzťahuje smernica a nachádzajú sa na území každej krajiny.  Európska environmentálna agentúra využila správy na vypracovanie spoločného vyhodnotenia za každú geografickú oblasť, typ biotopu a druh.  Komisia potom na základe týchto hodnotení vypracovala súhrnnú správu, ako sa to vyžaduje podľa smernice.  Smernica o biotopoch  Európska príroda je chránená dvomi kľúčovými právnymi predpismi, a to smernicou o vtákoch a smernicou o biotopoch.  Smernica o biotopoch zaväzuje členské štáty udržiavať priaznivý stav vo vyznačených typoch biotopov a v prípade druhov vybraných lokalitách, ktoré schválila Komisia.  Spolu s lokalitami zo smernice o vtákoch sa tieto lokality stali súčasťou najväčšej ekologickej sústavy na svete Natura 2000.  V súčasnosti je takmer 22 000 lokalít vymedzených podľa smernice o biotopoch a predstavujú 13,3 % územia EÚ.  Sústava Natura 2000 obsahuje viac ako 25 000 lokalít (smernice o vtákoch aj o biotopoch spolu). Podrobnejšie informácie sú k dispozícii na internetovej stránke:   http://ec.europa.eu/environment/nature/knowledge/rep_habitats/index_en.htm      http://biodiversity.eionet.europa.eu/article17
