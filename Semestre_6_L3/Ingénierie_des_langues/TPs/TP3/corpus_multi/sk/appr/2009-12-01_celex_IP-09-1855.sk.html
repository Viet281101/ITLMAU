IP/09/1855 V Bruseli 1. decembra 2009  Európska komisia víta nadobudnutie platnosti Lisabonskej zmluvy   Dnes, 1. decembra 2009, nadobúda platnosť Lisabonská zmluva.  Pri tejto príležitosti sa bude v Lisabone konať slávnostný ceremoniál, ktorý spoločne organizujú portugalská vláda, švédske predsedníctvo Rady EÚ a Európska komisia.  Komisia verí, že nová zmluva je pre občanov novým výrazným prínosom a v dohľadnom čase vyrieši diskusiu týkajúcu sa inštitúcií.  Umožní tak Európskej únii sústrediť sa v plnej miere na riadenie plynulého prekonania hospodárskej a finančnej krízy a pokračovať v presadzovaní stratégie do roku 2020 zameranej na ekologickejší rast.     Predseda Európskej komisie José Manuel Barroso povedal: „Lisabonská zmluva dáva občanom v európskom projekte ústredné miesto.  Som rád, že disponujeme tými správnymi inštitúciami, prostredníctvom ktorých môžeme konať a nachádzame sa v období stability, takže sa môžeme naplno venovať dosahovaniu výsledkov, ktoré sú dôležité pre našich občanov.“  Lisabonskou zmluvou sa menia a dopĺňajú súčasné zmluvy o EÚ a ES bez toho, že by sa nahrádzali.  Zmluva Únii poskytne právny rámec a nástroje potrebné na to, aby čelila budúcim výzvam a zohľadňovala požiadavky občanov.  Lisabonskou zmluvou sa európskym občanom zaručí možnosť vyjadrovať sa k európskym záležitostiam a ich základné práva budú zakotvené v charte.  EÚ bude lepšie vybavená, pokiaľ ide o napĺňanie očakávaní v oblasti energetiky, zmien klímy, cezhraničnej trestnej činnosti a imigrácie.  Rovnako bude schopná hovoriť na medzinárodnej scéne silnejším hlasom. Kľúčové zlepšenia zahŕňajú:    demokratickejšiu, otvorenejšiu a spoluzodpovednejšiu Úniu – Európsky parlament spolu s národnými parlamentmi budú mať väčšie slovo v rámci procesu prijímania rozhodnutí v EÚ a občania budú mať právo vedieť, o čom ich ministri na úrovni EÚ rozhodujú.  Všetci občania Európy budú mať možnosť navrhované právne predpisy EÚ ovplyvňovať.     efektívnejšiu Úniu – vďaka efektívnym a zjednodušeným inštitúciám.  Takisto vďaka rýchlejšiemu a ucelenejšiemu prijímaniu rozhodnutí v oblasti práva a poriadku, ktorými sa zvyšuje schopnosť EÚ bojovať proti trestnej činnosti, terorizmu a obchodovaniu s ľuďmi.     viac práv pre Európanov – hodnoty a ciele EÚ budú stanovené jasnejšie než kedykoľvek predtým.  Takisto charta základných práv získa to isté právne postavenie ako samotné zmluvy EÚ.     postavenie významnejšieho globálneho aktéra – boli vytvorené nové miesta ako súčasť snahy EÚ zabezpečiť väčší súlad medzi jednotlivými zložkami vonkajšej politiky, ako sú diplomacia, bezpečnosť, obchod a humanitárna pomoc.   Tieto zlepšenia umožňujú Únii priniesť zmenu, zvýšiť bezpečnosť a prosperitu Európanov a otvoriť im možnosti, aby spolurozhodovali o globalizácii. Príklady desiatich výhod, ktoré Lisabonská zmluva prinesie európskym občanom:   Právo občanov požiadať Komisiu, aby navrhla nové opatrenie („Európska občianska iniciatíva“)   Lepšia ochrana občanov prostredníctvom nového postavenia, ktoré získala Charta základných práv Európskej únie   Diplomatická a konzulárna ochrana všetkých občanov EÚ, ktorí cestujú a žijú v zahraničí    Vzájomná pomoc členských krajín EÚ v prípade prírodných katastrof alebo katastrof zapríčinených človekom, ako sú záplavy a lesné požiare    Nové možnosti, pokiaľ ide o riešenie cezhraničných vplyvov v oblasti energetickej politiky, civilnej ochrany a boja proti závažným cezhraničným zdravotným hrozbám    Spoločné opatrenia v boji proti zločineckým skupinám, ktoré cez hranice pašujú ľudí    Spoločné pravidlá, ktorých cieľom je predchádzať tzv. azylovej turistike, teda podávaniu žiadostí o azyl vo viacerých členských štátoch   Boj proti terorizmu zmrazením finančných prostriedkov   Demokratickejší prístup v rámci procesu prijímania rozhodnutí v EÚ (posilnené postavenie Európskeho parlamentu a národných parlamentov)    Schopnosť poskytovať urgentnú finančnú pomoc tretím krajinám    Míľniky týkajúce sa Lisabonskej zmluvy:    jún 2007:  Európska rada žiada usporiadať medzivládnu konferenciu s cieľom zmeniť a doplniť súčasné zmluvy    júl – október 2007:  uskutočnila sa medzivládna konferencia   18. – 19. októbra 2007: neformálna Európska rada prijíma Zmluvu    12. decembra 2007:  predsedovia Európskeho parlamentu, Rady a Komisie vyhlasujú Chartu základných práv    13. decembra 2007:  podpísanie novej Lisabonskej zmluvy     december 2007 – november 2009:  vo všetkých 27 členských štátoch prebiehajú ratifikačné postupy    1. decembra 2009:  zmluva nadobúda platnosť    Znenie Lisabonskej zmluvy je k dispozícii na internetovej stránke:    http://europa.eu/lisbon_treaty
