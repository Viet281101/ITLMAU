IP/09/1310 V Bruseli 14. septembra 2009  Iniciatíva pre inovačné lieky: Európa na čele v oblasti biofarmaceutickej inovácie.  Iniciatíva pre inovačné lieky (IMI), ktorá je verejno-súkromným partnerstvom medzi Európskou komisiou a farmaceut ickým odvetvím v Európe, ktoré zastupuje organizácia EFPIA, dnes uverejnila svoje prvé významné oznámenie o úspechu tejto spolupráce. IMI informovala o témach výskumu v rámci svojej druhej výzvy na predkladanie návrhov. Prostredníctvom týchto tém sa IMI usiluje urýchliť objavenie a vývoj nových liekov v oblasti rakoviny, zápalových a infekčných chorôb. Finančné prostriedky dostupné v rámci druhej výzvy na predkladanie návrhov dosahujú výšku 156,3 miliónov EUR, pričom Európska komisia poskytla 76,8 miliónov EUR a očakáva sa, že 79,5 miliónov EUR zabezpečia členské spoločnosti EFPIA. IMI taktiež predstavila svojho novovymenovaného výkonného riaditeľa Michela Goldmana, ktorý sa svojej funkcie oficiálne ujme 16. septembra.  Komisár EÚ pre vedu a výskum Janez Potočnik zdôraznil úspechy a významné pokroky, ktoré sa podarilo dosiahnuť v rámci tejto iniciatívy:  „IMI je našou odpoveďou na potrebu zlepšiť príťažlivosť Európy z hľadiska farmaceutického výskumu a vývoja, ako aj zabezpečiť, aby sa výsledky základného výskumu mohli urýchlene realizovať v nových inovatívnych liečbach.  Čoskoro by sme sa mali dočkať výsledkov tohto nového vzrušujúceho výskumného mechanizmu a tým aj toho, že nové inovačné lieky sa k európskym pacientom dostanú rýchlejšie.“  V tejto súvislosti Arthur J. Higgins, generálny riaditeľ Bayer HealthCare a predseda EFPIA, vo svojom vystúpení pred médiami ocenil spoluprácu medzi predstaviteľmi odvetvia a Komisiou:  „IMI je jasným odkazom, že Európa chce stáť na čele v oblasti biofarmaceutickej inovácie.  Urýchľovaním a optimalizovaním výskumu a vývoja sa usilujeme odstrániť prekážky v oblasti vývoja liekov.  Preto sme doteraz investovali do úspešných návrhov finančné prostriedky vo výške 246 miliónov EUR vrátane 136 miliónov EUR od predstaviteľov odvetvia.  Najväčším úspechom tejto iniciatívy je to, že zvyčajne súperiace farmaceutické spoločnosti a vedecké subjekty sa spojili v jedinečnom úsilí urýchliť objavenie inovačných liekov.“  Ako uviedol novovymenovaný výkonný riaditeľ profesor Michel Goldman:  „Som veľmi rád, že sa môžem stať súčasťou IMI v tak vzrušujúcom okamihu jej vývoja.  Na základe mojich predchádzajúcich skúseností v oblasti verejno-súkromných partnerstiev bude mojou prvou prioritou to, aby sa posilnili vzťahy medzi predstaviteľmi akademickej obce a odvetvia v záujme pacientov“.   Vymenovanie Michela Goldmana za nového výkonného riaditeľa IMI je významných krokom na ceste k úplnej nezávislosti IMI od Európskej komisie a EFPIA.   Nové témy výskumu schválila rada IMI po rozsiahlych konzultáciách s rôzny mi zainteresovanými stranami  vrátane vedeckého výboru IMI, predstaviteľov členských štátov, Európskej komisie a farmaceutických spoločností, ktoré sú členmi EFPIA.  Všetky tieto subjekty sa zaviazali k spolupráci s verejno-súkromnou organizáciou s cieľom účinnejšie riešiť tieto otázky. Druhá výzva IMI na predkladanie návrhov by sa mala začať 30. októbra 2009. Kontext IMI, ktorá sa začala v roku 2007, je verejno-súkromným partnerstvom zameraným na podporu účinnejšieho objavovania a vývoja lepších liekov pre pacientov, a to prostredníctvom odstraňovania prekážok v rámci súčasného vývoja liekov. Celkový rozpočet IMI na obdobie rokov 2008 – 2017 dosahuje výšku 2 miliardy EUR (1 miliarda od Európskeho spoločenstva a 1 miliarda od predstaviteľov odvetvia).  Prvá výzva IMI na predkladanie návrhov sa začala v apríli 2008.  Predložených bolo 134 návrhov, z ktorých bolo vybratých 15, ktoré získali 246 miliónov EUR.  Michel Goldman  Michel Goldman je profesorom imunológie na lekárskej fakulte Université Libre de Bruxelles (ULB) v Belgicku  Výsledkom jeho úspechov v oblasti chorôb spôsobených poruchou imunity a imunobioterapií je viac ako 380 článkov uverejnených v odborných časopisoch.  V roku 2000 získal cenu Josepha Maisina, ktorá je najvýznamnejším ocenením v oblasti klinických vied a ktorú mu udelil Belgický fond pre vedecký výskum.  Thomsonov inštitút pre vedecké informácie ho v roku 2006 uznal ako „ISI Highly Cited Scientist“.  Zoznam 9 tém druhej výzvy IMI na predkladanie návrhov    Zobrazovacie biomarkery na vývoj protirakovinových liekov.   Nové nástroje na validáciu cieľa na zvýšenie účinnosti liekov (onkológia).    Molekulárne biomarkery ukazovatele: urýchlenie vývoja liečby rakoviny a zdokonalenie starostlivosti o pacientov.   Identifikácia a vývoj rýchlych testov na bakteriálnu diagnózu vykonateľných na mieste liečby (POCT), a to s cieľom uľahčiť vykonávanie klinických skúšok a klinickej praxe   Pochopenie aberačných mechanizmov adaptívnej imunity.    Translačný výskum chronických chorôb spôsobených poruchou imunity: súvislosti medzi živočíšnymi modelmi a ľuďmi.    Modelovanie liekov/chorôb: knižnica a rámec.   Otvorený farmakologický priestor.   Elektronické zdravotné záznamy (EHR).    Viac informácií o IMI    http://imi.europa.eu    a  http://www.imi-europe.org    Pozri tiež   IP/08/662   a    IP/09/802
