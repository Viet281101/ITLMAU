IP/09/342
V Bruseli 3. marca 2009Komisia EÚ bude financovať
Európsku finančnú koalíciu (EFK) zameranú na boj proti
šíreniu snímok zobrazujúcich zneužívanie detí
na interneteEurópska komisia poskytne až 427 000 EUR
na činnosti Európskej finančnej koalície proti
šíreniu obsahu zobrazujúceho sexuálne zneužívanie
detí na internete, oznámil dnes Jacques Barrot, podpredseda
Európskej komisie zodpovedný za spravodlivosť, slobodu a
bezpečnosť. 
Koalícia, ktorá pracuje pod vedením Centra proti
zneužívaniu detí a na ich ochranu na internete (CEOP –
Child Exploitation and Online Protection Centre – britského
policajného útvaru zameraného na ochranu detí pred
sexuálnym zneužívaním), je verejno-súkromnou
neformálnou skupinou zloženou z policajných orgánov,
finančných subjektov, poskytovateľov internetových
služieb, mimovládnych organizácií a ďalších
partnerov, ktorých cieľom je zjednotiť sily v boji proti detskej
pornografii. 
MasterCard, Microsoft, PayPal, VISA Europe a mimovládna organizácia
Missing Children Europe patria medzi zakladajúcich členov novej
koalície, pričom v úlohe jej poradných členov
vystupujú Allen and Overy a Medzinárodné centrum pre
nezvestné a zneužívané deti (ICMEC – International
Centre for Missing and Exploited Children). Zakladajúcich členov
Európskej finančnej koalície zastupuje na strane orgánov
presadzovania práva Europol a talianska štátna poštová
a komunikačná polícia. 
Vytvorenie koalície bolo oznámené na dnešnej
tlačovej konferencii zorganizovanej v centrále britského
orgánu presadzovania práva CEOP za účasti podpredsedu
Jacquesa Barrota.
Európska komisia poskytne koalícii finančné prostriedky
až do výšky 427 000 EUR na činnosti, ktorých
cieľom je zjednotiť všetkých partnerov zapojených do
boja proti komerčnému šíreniu snímok zobrazujúcich
sexuálne zneužívanie detí na internete. Koalícia
prispeje k identifikácii a ochrane obetí, vyhľadávaniu a
zadržiavaniu páchateľov – pedofilov ako aj osôb,
ktoré z predaja takýchto snímok ekonomicky profitujú a
predovšetkým ku konfiškácii zisku pochádzajúceho z
takejto trestnej činnosti. Týmto spôsobom sa zabráni
nákupu detskej pornografie prostredníctvom kreditných kariet a
iných elektronických platobných systémov. Komisia
zároveň čoskoro predloží návrhy na
aktualizáciu a posilnenie rámcového rozhodnutia Rady o boji proti
pohlavnému zneužívaniu detí a detskej pornografii.
Jacques Barrot, podpredseda Komisie a komisár zodpovedný za
spravodlivosť, slobodu a bezpečnosť zdôraznil význam
tejto koalície slovami: „Plne sa zaväzujem zabezpečiť
maximálne možnú ochranu detí pred akýmikoľvek
formami trestného činu a zneužívania. Nemôžeme
poprieť skutočnosť, že rýchly rozvoj internetu
priniesol so sebou rozsiahlu trestnú činnosť v podobe
obchodovania so snímkami zobrazujúcimi sexuálne
zneužívanie detí. Európska finančná koalícia
prispeje k identifikácii a ochrane obetí a predovšetkým ku
konfiškácii zisku pochádzajúceho z takejto trestnej
činnosti. Maximálnu účinnosť koalície možno
však dosiahnuť len aktívnou účasťou viacerých
partnerov, vrátane členských štátov. Som
pripravený plne ich podporovať v tomto úsilí.“
