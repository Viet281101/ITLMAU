IP/09/1339  V Bruseli 21. septembra 2009 Oslavujeme Európsky deň jazykov  Komisia oslavuje tento rok 26. septembra Európsky deň jazykov, oslavy však budú trvať takmer jeden týždeň.  Hlavným bodom bude konferencia o jazykovom vzdelávaní od útleho veku.  Takisto sa začne činnosť podnikovej platformy pre viacjazyčnosť, uskutoční sa premiéra videa „Tlmočiť pre Európu“ na tému „Francúzština, zriedkavý jazyk?“, konferencia „Ako môžu technológie pomôcť prekladateľom“ a panelová diskusia o viacjazyčnosti.  V Bruseli sa takisto uskutočnia aktivity súvisiace s viacjazyčnosťou, ktoré budú osobitne zamerané na deti.  Leonard Orban, komisár EÚ pre viacjazyčnosť, uviedol:  „Malé deti sa veľmi dobre učia jazyky a v prípade dobrých podmienok sa ich učia s radosťou.  Z vedeckého hľadiska všetko nasvedčuje tomu, že učenie by sa malo začať čo najskôr“.   V dňoch 24. a 25. septembra sa v Bruseli uskutoční konferencia o jazykovom vzdelávaní od útleho veku, na ktorom bude mať prejav komisár Orban.  Európska komisia začína kampaň s názvom „Piccolingo“, ktorou bude chcieť osloviť rodičov dvoch až šesťročných detí a ktorá sa bude zameriavať na možný prínos pre deti, ako aj na to, ako môžu rodičia vyhľadať informácie a podporu.  Cieľovou skupinou konferencie budú odborníci, orgány pracujúce v tejto oblasti a zástupcovia z príslušných združení zainteresovaných strán, akými sú vychovávatelia a rodičia.  Hlavnými témami budú súčasné vedecké závery o osvojovaní si jazyka v útlom detstve, existujúcich osvedčených postupoch v oblasti jazykového vzdelávania od útleho veku a študentoch jazykov s osobitnými potrebami.  Oslava bude zahŕňať aj tieto podujatia:  Utorok 22. septembra, Brusel:  Začatie činnosti podnikovej platformy pre viacjazyčnosť, v rámci ktorej sa budú podporovať verejné diskusie.  Platforma má slúžiť ako fórum na výmenu osvedčených postupov pre podnikateľskú verejnosť vrátane sociálnych partnerov, obchodných organizácií, obchodných komôr, organizácií na podporu obchodu, škôl a vzdelávacích orgánov.   Streda 23. septembra, Paríž:  Generálne riaditeľstvo pre tlmočenie Európskej komisie, ktoré očakáva, že bude čeliť nedostatku tlmočníkov, začalo informačnú kampaň s názvom „Francúzština, zriedkavý jazyk“.  Už teraz možno konštatovať, že existuje málo ľudí, ktorí sa prihlásili na konkurz pre tlmočníkov a ktorí ním úspešne prešli. Premiéra videa „Tlmočiť pre Európu“, ktorého cieľom je podporiť mladých ľudí hovoriacich po francúzsky, aby študovali tlmočníctvo, sa uskutoční na zastúpení DG COMM od 11.00 do 12.30 na adrese 288, boulevard Saint-Germain, 75007 PARÍŽ.  Štvrtok 24. septembra, Luxemburg :  Konferencia spojená s diskusiou s názvom „Ako môžu technológie pomôcť prekladateľom“, ktorá sa bude zaoberať tým, ako rôzne médiá spracúvajú viacjazyčné správy, sa uskutoční v budove Jean Monnet v Luxemburgu o 11.00 v miestnosti M6.  Piatok 25. septembra, Brusel:  Tlačová konferencia s komisárom Orbanom sa uskutoční o 12.30. Po nej bude nasledovať technický brífing o jazykovom vzdelávaní od útleho veku a ukážka počítačovej hry o jazykoch s názvom LinguaGo, ktorá je dostupná na webovej stránke EuropaGO.  Diskusia o viacjazyčnosti sa uskutoční aj v médiách, na ktorej zástupcovia medzinárodných televíznych kanálov, rádiových sietí fungujúcich v celej Európe a viacjazyčných webových stránok predstavia, ako spracúvajú informácie a nahliadajú na novinársku prácu vo viacjazyčnom prostredí.  V priebehu dňa budú na námestí Jourdan v Bruseli za prítomnosti komisára Orbana prebiehať aktivity zamerané na deti.  Témou bude „Rozprávanie rozprávok v rôznych jazykoch“. Nadácia Yehudi Menuhin zabezpečí hudbu a tanec a uskutoční sa aj workshop týkajúci sa viacjazyčných komiksov.  Pre návštevníkov budú k dispozícii hry, kúzla a hudobný program.  V členských štátoch :  Zastúpenia Komisie v jednotlivých členských štátoch organizujú jazykové aktivity:   http://ec.europa.eu/represent_en.htm    Webové stránky:  Komisár Orban:    http://ec.europa.eu/commission_barroso/orban/index_en.htm    Jazykový portál:   http://europa.eu/languages/en/home    GR pre preklad (DGT):   http://ec.europa.eu/dgs/translation/index_en.htm    Generálne riaditeľstvo pre vzdelávanie a kultúru (EAC):     http://ec.europa.eu/dgs/education_culture/index_en.html    Aktivity dňa jazykov:    http://ec.europa.eu/education/languages/news/news3509_en.htm     Rada Európy:   http://www.coe.int/    Webová stránka „Jazyky znamenajú obchod“     http://ec.europa.eu/education/languages/languages-mean-business/doc1460_en.htm     EU Bookshop:  všetky publikácie EÚ:    http://www.bookshop.europa.eu      EUR-Lex: právne predpisy EÚ:    http://eur-lex.europa.eu/sk/index.htm      TED:  výzvy na predkladanie ponúk:    http://ted.europa.eu
