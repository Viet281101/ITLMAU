IP/09/190
Brusel 29. januára 2009Spotrebitelia: EÚ
zakáže dimetyl-fumarát (DMF) v spotrebiteľských
výrobkoch ako pohovky a obuvVšetko nasvedčuje tomu, že v EÚ
bude zakázané používanie biocídneho
dimetyl-fumarátu (DMF), ktorý u stoviek spotrebiteľov
spôsobil vážne alergické reakcie vyvolané
každodenným používaním spotrebiteľských
výrobkov s obsahom dimetyl-fumarátu, akými sú pohovky a
obuv. Členské štáty dnes hlasovali za prijatie
návrhu rozhodnutia Európskej komisie, ktorým sa má
zabezpečiť, aby spotrebiteľské výrobky, ako
napríklad nábytok alebo obuv z kože s obsahom
dimetyl-fumarátu veľmi zvyšujúceho citlivosť organizmu,
neboli umiestnené na trh v EÚ. Ak sa tieto výrobky už na
trhu nachádzajú, budú sa musieť z obehu bezodkladne
stiahnuť. V krajinách ako Francúzsko, Fínsko,
Poľsko, Švédsko a Spojené kráľovstvo vznikli
u spotrebiteľov, ktorí boli vystavení výrobkom s
obsahom dimetyl-fumarátu, vážne zdravotné problémy
vrátanie svrbenia, podráždenia, sčervenenia
a popálenín kože a v niektorých
prípadoch i akútnych ťažkostí s dýchaním.
Návrh rozhodnutia Komisie je núdzovým opatrením s
pôsobnosťou v celej EÚ, kým sa neprijme trvalejšie
regulačné riešenie. Po dnešnom hlasovaní bude
návrh rozhodnutia Komisie predložený Európskemu parlamentu
na konzultáciu, po ktorej bude postúpený členom
Komisie na konečné schválenie.
Komisárka EÚ pre spotrebiteľské záležitosti
Meglena Kuneva uviedla: „Keď ide o bezpečnosť,
nemôžeme pristúpiť na kompromis. S potešením
konštatujem, že systém RAPEX dobre funguje a zaisťuje
sa ním, aby bol nebezpečný tovar s obsahom
dimetyl-fumarátu rýchlo odstránený z trhu. Potrebujeme
však ísť hlbšie a neodkladne konať, aby sme
problém vyriešili pri jeho zdroji. Cieľom zákazu
používania dimetyl-fumarátu vo všetkom spotrebiteľskom
tovare platiaceho v celej EÚ je predísť
závažným zdravotným rizikám a najmä
vážnym alergickým reakciám, ktorými trpia niektorí
spotrebitelia iba preto, že sú každodenným
používaním koženého tovaru vystavení tejto
chemickej látke.“ 
Riziko vyplývajúce z dimetyl-fumarátu
Dimetyl-fumarát používajú výrobcovia ako biocíd
na zničenie plesní, ktoré môžu spôsobiť
poškodenie kože na nábytku alebo obuvi počas skladovania
a prepravy vo vlhkej klíme. Dimetyl-fumarát, ktorý sa
dáva do vrecúšok upevnených vnútri nábytku alebo
vložených do škatúľ na obuv, sa vyparuje a impregnuje
kožu, čím ju chráni pred plesňami. Zistilo sa
však, že má veľmi nepriaznivé účinky
na spotrebiteľov, ktorí s uvedenými výrobkami
prišli do styku. Dimetyl-fumarát preniká cez odev
do kože mnohých
spotrebiteľov[1], kde
spôsobuje bolestivú dermatitídu. Skutočnosť, že
vo vážnych prípadoch je tento stav mimoriadne
ťažké liečiť, situáciu ešte zhoršuje.
Prítomnosť dimetyl-fumarátu sa preto pokladá za
vážne riziko.
Nebezpečná chemická látka začala vyvolávať
obavy, keď o nej viacero orgánov členských štátov
informovalo prostredníctvom systému rýchleho varovania EÚ
pre nebezpečné spotrebiteľské výrobky iné ako
potraviny (RAPEX).
Oznámenia sa týkali pohoviek, kresiel a obuvi a klinickými
testami sa potvrdilo, že dermatitída, ktorú dostali
spotrebitelia pri styku s týmito výrobkami, bola spôsobená
dimetyl-fumarátom[2].
Francúzsko a Belgicko reagovali uložením
vnútroštátnych zákazov a aj Španielsko pripravuje
podobné opatrenie. Nové rozhodnutie, na ktorom sa dnes dohodlo, bude
platiť pre všetky členské štáty.
Existujúce pravidlá 
V EÚ už existuje zákaz používania
dimetyl-fumarátu pri výrobe tovaru, keďže podľa
smernice o biocídnych výrobkoch (98/8/ES) nie sú biocídne
výrobky s obsahom dimetyl-fumarátu povolené. Výrobcovia
z krajín mimo EÚ však môžu tieto nepovolené
biocídy používať a potom svoje výrobky
vyvážať do EÚ. Dnešným rozhodnutím sú
preto spotrebitelia z EÚ chránení pred rizikom
vyplývajúcim z dimetyl-fumarátu v dovážaných
výrobkoch na rovnakej úrovni ako pri domácich
výrobkoch.
Najnovšie opatrenia zavedené členskými
štátmi 
V decembri 2008 Francúzsko prijalo
dekrét[3], ktorým sa
na rok zakazuje dovoz sedacieho nábytku a obuvi s obsahom
dimetyl-fumarátu a ich umiestnenie na trh. Vo francúzskom
dekréte sa takisto vyžaduje, aby sa z obehu stiahol všetok
sedací nábytok na sedenie a obuv, ktoré alebo ktorých
obaly viditeľne obsahujú dimetyl-fumarát. V januári
2009 vydalo Belgicko
dekrét[4], ktorým sa
zakazuje umiestnenie všetkého tovaru a výrobkov obsahujúcich
dimetyl-fumarát na trh. Španielsko o zavedení opatrenia
uvažuje. 
Súvislosti – RAPEX
RAPEX je systém rýchleho varovania EÚ pre nebezpečné
spotrebiteľské výrobky iné ako potraviny, ktorý
umožňuje rýchlu výmenu informácií medzi
členskými štátmi a Komisiou, aby sa predišlo
uvedeniu výrobkov predstavujúcich vážne riziko
pre zdravie a bezpečnosť spotrebiteľov na trh alebo ich
používaniu. 
Ďalšie informácie na stránke: 
http://ec.europa.eu/consumers/safety/rapex/index_en.htm
[1] 	Williams JDL, et al
(2008) An outbreak of furniture dermatitis in the U.K. British Journal
of Dermatology 159: 233 – 234.
[2] 	Rantanen T (2008)
The cause of the Chinese sofa/chair dermatitis epidemic is likely to be
contact allergy to dimethylfumarate, a novel potent contact sensitizer.
Concise communication. British Journal of Dermatology 159:
218 – 221.
[3]	Ministerstvo
hospodárstva, priemyslu a zamestnanosti, dekrét zo 4. decembra 2008
o pozastavení umiestňovania sedacieho nábytku a obuvi s
obsahom dimetyl-fumarátu na trh. Francúzsky úradný
vestník, 10. december 2008, text 17 zo 108.
[4]	Minister pre
verejné zdravie a minister pre ochranu spotrebiteľa, ministerský
dekrét o zákaze umiestnenia tovaru a výrobkov s obsahom
dimetyl-fumarátu na trh. Belgický úradný vestník,
12.1.2009.
