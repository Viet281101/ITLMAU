IP/09/1090 V Bruseli 6. júla 2009  Predseda Barroso na samite G-8 v Taliansku od 8. do 10. júla 2009:  spoločne hľadať trvalé odpovede na celosvetové problémy  Predseda Barroso bude po piaty raz reprezentovať Komisiu na samite G8, ktorý sa tohto roku koná za talianskeho predsedníctva v meste L´Aquila (Taliansko).  Vedúci predstavitelia G8 sa budú zaoberať predovšetkým otázkami svetového hospodárstva vrátane obchodu, zmeny klímy a energetiky, Afriky/rozvoja a potravinovej bezpečnosti. Popri vedúcich predstaviteľoch Švédska, ktoré prevzalo predsedníctvo v Rade EÚ, predseda Barroso bude naliehať aj na štyri ďalšie európske členské krajiny G8 (Francúzsko, Nemecko, Spojené kráľovstvo, Taliansko), ako aj na Spojené štáty, Rusko, Kanadu a Japonsko, aby na medzinárodnej úrovni prijali koordinované riešenie problémov v otázkach hospodárskej a finančnej krízy, obchodu, zmeny klímy a energetiky, rozvoja/Afriky a potravinovej bezpečnosti.  Predseda Barroso povedal:  „Tohtoročný samit G8 sa koná v čase, keď sme vystavení osobitne ťažkým skúškam. Európa ponúkla, že bude stáť v čele úsilia zameraného na riešenie problémov siahajúcich od dohľadu nad finančnými trhmi cez udržateľnú politiku v oblasti klímy až po svetový obchod. Týmto samitom nastáva čas na ďalšiu angažovanosť a prijatie záväzkov. Musíme urýchlene uskutočniť reformu celosvetového finančného systému. Musíme prijať rozhodné kroky na riešenie zmeny klímy. A musíme opätovne potvrdiť a premeniť na skutočnosť naše záväzky voči najchudobnejším tohto sveta.“  V otázke zmeny klímy sa očakávajú rokovania podstatného významu tak v zložení G8, ako aj v rámci stretnutia Fóra hlavných ekonomík. Predseda Barroso zdôrazní význam vedy a význam toho, aby globálne zvýšenie teploty neprekročilo 2 stupne Celzia, a vyzve na potvrdenie cieľa dosiahnuť do roku 2050 najmenej 50 % zníženie celosvetových emisií. Okrem toho by mali byť všetky rozvinuté krajiny pripravené znížiť svoje emisie v rovnakom období najmenej o 80 % a preukázať túto pripravenosť priebežným výrazným znižovaním emisií, pričom by primerané úsilie mali vyvinúť všetky rozvinuté krajiny. To by malo zasa podporiť ochotu najvýznamnejších rozvíjajúcich sa ekonomík prijať opatrenia, aby spoloč ne znížili svoje emisie pod obvyklé hodnoty. Zdôrazní aj potrebu hospodárskych príležitostí súvisiacich so smerovaním k nízkouhlíkovému hospodárstvu.  V otázke svetového hospodárstva predseda Barroso vyzve skupinu G8, aby vyslala silný signál, že v časoch hospodárskej krízy je potrebné odolávať ochranárskym tlakom v obchode a investičných vzťahoch. Vzhľadom na značný sociálny vplyv súčasnej krízy bude apelovať na všetky vlády, aby problémy ľudí kládli na prvé miesto a aby vypracovali také nástroje sociálnej politiky a zamestnanosti, ktoré pomôžu ochrániť ľudí a pracovné miesta a ktoré podporia oživenie hospodárstva a vytvorenie nového, spravodlivého celosvetového rámca. Bude taktiež naliehať, aby stretnutie v L´Aquile poskytlo nový impulz na čo najskoršie uzavretie dauhaskej rozvojovej agendy.  Predseda Barroso záverom zdôrazní neustály význam celosvetovej potravinovej bezpečnosti, v záujme ktorej Komisia od posledného stretnutia G8 odsúhlasila a začala realizovať program Potravinový nástroj v hodnote 1 miliardy EUR. Privíta skutočnosť, že ostatní partneri v rámci G8 venujú opäť pozornosť tomuto naliehavému problému. Pokiaľ ide o zapojenie účastníkov do diania, tohtoročný samit G8 vyjadrí pevné odhodlanie vedúcich predstaviteľov G8 rozvíjať dialóg so svojimi globálnymi partnermi, aby sa tento dialóg stal neoddeliteľným a dôležitým prvkom samitu a aby sa dosiahlo prepojenie týchto procesov s ďalšími, ktoré v súčasnosti prebiehajú, najmä s rokovaniami OSN o otázkach klímy a rokovaniami G20. Ďalšie informácie:    MEMO/     09/317    Internetová lokalita samitu G8:    http://www.g8italia2009.it/G8/G8-G8_Layout_locale-1199882116809_Home.htm    Internetová stránka predsedu Barrosa:    http://ec.europa.eu/commission_barroso/president/index_en.htm    Internetový portál Europa:    http://europa.eu/index_sk.htm
