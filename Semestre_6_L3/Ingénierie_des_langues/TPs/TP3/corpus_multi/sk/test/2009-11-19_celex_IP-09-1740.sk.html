IP/09/1740 V Bruseli 19. novembra 2009  Komisia prijíma oznámenie o uvoľne ní potenciálu verejno-súkromných partnerstiev   Komisia stanovila rámec pre podpo ru využívania verejno-súkromných partnerstiev (PPP) s cieľom uspokojovať súčasné aj budúce potreby investícií v oblasti verejných služieb, infraštruktúry a výskumu v Európe. Pokiaľ sú tieto partnerstvá riadne riadené a berú do úvahy súčasné a budúce verejné záujmy, môžu prinášať obrovské výhody. Napriek tomu sa ešte stále využívajú len v obmedzenej miere a mnohé členské štáty s nimi majú málo skúseností. V súlade s plánom hospodárskej obnovy Európy Komisia zamýšľa znovu oživiť PPP s cieľom podporiť ich častejšie a lepšie využívanie v čase, keď v oblasti verejného financovania existuje potreba inovačných riešení na zvládnutie problémov súvisiacich s napätou situáciou v štátnych rozpočtoch. Rozhodnutie, či PPP využiť alebo nie, zostane v plnej miere na vnútroštátnych orgánoch. Oznámenie sa tiež zaoberá možnosťami, ako zlepšiť fungovanie spoločných technologických iniciatív EÚ, ktoré predstavujú verejno-súkromné partnerstvá v kľúčových oblastiach výskumu spolufinancované EÚ (pozri   MEMO/07/570   ).  Predseda Európskej komisie José Manuel Barroso uviedol: „ Týmto oznámením Komisia otvára  nový a komplexný rámec verejno-súkromných partnerstiev. V čase, keď sa Európa dostáva z hospodárskej krízy, môžu tieto partnerstvá pomôcť verejným orgánom pri vytváraní pracovných miest v budúcnosti ďalšími investíciami pri súčasnom zavádzaní vhodných stratégií na dosiahnutie rovnovážneho stavu verejných financií. Ak budú PPP riadne plánované a vykonávané so zohľadnením dlhodobých verejných záujmov, môžu viesť k zintenzívneniu investícií do vysoko kvalitnej zdravotnej starostlivosti, vzdelávania a trvalo udržateľných systémov dopravy. Môžu byť nástrojom riešenia problému zmeny klímy a zlepšovania energetickej účinnosti. Chceme, aby verejné orgány viac a lepšie využívali verejno-súkromné partnerstvá. “   Kríza opäť vyvíja tlak na verejné financie v mnohých členských štátoch a môže mať negatívne dôsledky na rozvoj novej kľúčovej infraštruktúry, najmä po skončení súčasného fiškálneho stimulu. Napríklad len splnenie záväzkov Európskej komisie týkajúcich sa transeurópskej dopravnej siete si bude v období od roku 2007 do roku 2013 vyžadovať finančné prostriedky presahujúce 20 miliárd EUR. Na splnenie záväzkov v oblasti energetiky a zmeny klímy budú potrebné ďalšie značné finančné prostriedky. PPP ponúka možnosti na využitie súkromných finančných prostriedkov a know-how v spojení s verejnými zdrojmi.  Financovanie z prostriedkov EÚ prostredníctvom štrukturálnych fondov, Európskej investičnej banky alebo nástrojov transeurópskej dopravnej siete môže pomôcť mobilizovať verejno-súkromné partnerstvá pri zásadných investíciách do projektov aj v čase, keď je znížená dostupnosť štátnych verejných alebo súkromných financií.   Rámec PPP je založený na i) lepšej koordinácii a ďalšom posilňovaní a zefektívňovaní nástrojov jej financovania na úrovni EÚ; ii) úzkej spolupráci s Európskou investičnou bankou; a iii) posilňovaní kapacity verejného sektora.  Rámec stanovený v oznámení zahŕňa (   http://ec.europa.eu/growthandjobs/index_en.htm   ) :    nárast financovania PPP prostredníctvom spolupráce s Európskou investičnou bankou, zmenou zamerania existujúcich nástrojov Spoločenstva a rozvojom garančných nástrojov financovania tejto spolupráce,     v prípadoch, keď sa využíva financovanie EÚ, zavedenie lepších pravidiel a postupov na zabezpečenie rovnakých podmienok pre projekty v plnom rozsahu riadené verejne a projekty riadené v rámci PPP,     vytvorenie účinnejšieho rámca pre inováciu vrátane možnosti, aby EÚ mala účasť na súkromnoprávnych subjektoch a priamo investovala do špecifických projektov,    zváženie, na základe prebiehajúceho posúdenia vplyvu, či je potrebné vytvoriť legislatívny nástroj týkajúci sa koncesií,    zlepšenie šírenia informácií a výmeny osvedčených postupov vrátane vytvorenia novej skupiny PPP, v rámci ktorej budú môcť zainteresované strany diskutovať o svojich obavách a iných myšlienkach týkajúcich sa verejno-súkromných partnerstiev.    Spoločné technologické iniciatívy predstavujú nový spôsob uskutočňovania PPP v oblasti výskumu na európskej úrovni. Tieto iniciatívy sú spolufinancované z rozpočtu EÚ a spájajú verejné a súkromné záujmy v novej vykonávacej štruktúre. Doteraz vznikli spoločné technologické iniciatívy s celkovým rozpočtom od 1 do 3 miliárd EUR v piatich oblastiach: inovačná medicína, aeronautika, palivové články a vodík, nanoelektronika a zabudované počítačové systémy.
