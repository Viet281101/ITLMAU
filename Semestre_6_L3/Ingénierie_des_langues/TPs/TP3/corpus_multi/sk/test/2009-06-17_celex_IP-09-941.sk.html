IP/09/ 941   V Bruseli 17 . júna 2009  Európska komisia vás vyzýva, aby ste si „predstavili nový svet“ ... cez fotografiu  V súvislosti s Európskym rokom tvorivosti a inovácie (ERTI) 2009 Európska komisia vyhlasuje fotografickú súťaž „Predstav si nový svet“ (Imagine a new world). Vyzýva profesionálnych a amatérskych fotografov bez rozdielu veku z celej EÚ, aby prejavili svoju tvorivosť. Prestížna porota vyberie víťazov, ktorí dostanú ceny v podobe fotografického vybavenia a zájazdov do miest EÚ. Súťaž má svoju vlastnú webovú stránku:   www.imagine2009.eu   . Termín odovzdania fotografií je 31. august 2009. Predstavivosť je dôležitou schopnosťou človeka: pomáha dať skúsenostiam zmysel a pochopiť získané poznatky; práve vďaka predstavivosti dokážeme chápať sveta. V dnešných časoch rýchlych zmien musíme byť flexibilní a tvoriví, musíme naplno využívať svoju predstavivosť a schopnosť inovovať a predstavovať si svoju budúcnosť. Európska komisia vyzýva všetkých profesionálnych i amatérskych fotografov, študentov fotografie a tiež všetkých ostatných talentovaných záujemcov, aby poslali svoje fotografie do fotografickej súťaže „Predstav si nový svet“. Je otvorená pre všetkých, ktorí majú trvalý pobyt v členskom štáte EÚ, niektorej kandidátskej krajine, na Islande, v Lichtenštajnsku alebo Nórsku a ktorí majú záľubu vo fotografovaní.  Porote súťaže bude predsedať profesor fotografie a prezident Európskej ligy umeleckých akadémií (ELIA) Chris  Wainwright. Zaslané fotografie bude posudzovať a víťazov vyberie medzinárodná porota zložená zo známych odborníkov z oblasti fotografie a umenia: Claude Bussac , riaditeľka PhotoEspaña, Španielsko; François Hébel , riaditeľ Rencontres d'Arles, Francúzsko; Orsolya Kőrösi , výkonná riaditeľka Maďarského domu fotografie, Maďarsko; Vangelis Ioakimidis , riaditeľ Múzea fotografie v Solúne, Grécko; Elina Brotherus , fotografka a video umelkyňa, Fínsko; Klavdij Sluban , francúzsky fotograf slovinského pôvodu. Európska verejnosť môže vybrať víťaza kategórie „Cena publika“ prostredníctvom internetového hlasovania. Štyria víťazi súťaže získajú hodnotné ceny v podobe fotoaparátov, fotografického vybavenia, zájazdov do európskych miest a uznanie svojho talentu na európskej scéne.  Fotografická súťaž je jedným z viacerých podujatí organizovaných Európskou komisiou v rámci Európskeho roku tvorivosti a inovácie 2009.  Pod heslom „ Myslíme , Tvoríme, Inovujeme .“ ERTI 2009 je zameraný na zvýšenie povedomia o význame tvorivosti a inovácie ako kľúčových spôsobilostí pre osobný, spoločenský a hospodársky rozvoj. Zdôrazňovaním tvorivosti a inovácie sa EÚ snaží formovať budúcnosť Európy v globálnej hospodárskej súťaži napomáhaním rozvoja tvorivých a inovačných schopností v každom z nás. Ďalšie informácie:  Oficiálna webová stránka súťaže:    www.imagine2009.eu    Oficiálna webová stránka Európskeho roku tvorivosti a inovácie:   http://create2009.europa.eu
