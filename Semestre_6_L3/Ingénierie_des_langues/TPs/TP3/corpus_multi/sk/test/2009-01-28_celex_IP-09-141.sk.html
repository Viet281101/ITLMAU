IP/09/141
V Bruseli 28. januára 2009Zmena klímy: Komisia predkladá
návrhy kodanského globálneho paktu o zmene klímyEurópska komisia dnes predložila svoje
návrhy komplexnej a ambicióznej novej globálnej dohody
zameranej na riešenie otázky zmeny klímy, ako aj návrh jej
možného financovania. Nový pakt sa má uzavrieť na
Konferencii OSN venovanej otázke zmeny klímy, ktorá sa bude
konať v decembri v Kodani.  S cieľom udržať
nárast teploty pod hranicou 2 °C budú rozvojové krajiny
požadovať podstatne väčší objem
finančných prostriedkov od priemyselne rozvinutých krajín
a mnohostranných inštitúcií, aby tak mohli
ľahšie zabezpečiť svoj prínos k riešeniu
problému zmeny klímy. Súčasťou návrhov Komisie je
vytvorenie trhu s CO2 v rámci OECD do roku 2015, ako
aj zabezpečenie inovačných medzinárodných zdrojov
financovania na základe množstva emisií jednotlivých
krajín a ich schopnosti platiť. 
Komisár pre životné prostredie Stavros Dimas uviedol:
„Riešenie príčin a dôsledkov zmeny klímy si
bude v nasledujúcich desaťročiach vyžadovať
značné investície zo súkromných aj verejných
zdrojov, hoci náklady na tieto investície budú podstatne
nižšie ako v prípade, keby sme zmenu klímy nechali
postupovať v jej ničivom smerovaní.  Plán
hospodárskej obnovy Európy a podobné opatrenia
prijímané na celom svete v záujme riešenia
hospodárskej krízy sú príležitosťou na
urýchlenie potrebných investícií do oblasti
nízkouhlíkových technológií a súčasne na
stimuláciu hospodárskeho rastu, inovácií
a zamestnanosti.  Riešenia týkajúce sa ďalšieho
financovania však budú kľúčové
z hľadiska dosiahnutia dohody v Kodani. Dnešné
oznámenie Komisie predstavuje rozhodujúci prínos vďaka tomu,
že zahŕňa komplexný súbor návrhov na
zvyšovanie objemu financií a investícií.“ 
Kodanský cieľ  
Cieľom EÚ je obmedziť globálne otepľovanie na menej
ako 2 °C v porovnaní s teplotou v období pred
industrializáciou, keďže existujú presvedčivé
vedecké dôkazy o tom, že zmena klímy sa po
dosiahnutí tejto teploty stane nebezpečnou. 
V kodanskej dohode by sa mali stanoviť globálne ciele
znižovania emisií a dohoda by mala byť súčasne
základom potrebným na posilňovanie schopnosti krajín
prispôsobiť sa zmene klímy.
V oznámení[1] sa
uvádzajú konkrétne návrhy, ako tieto ciele dosiahnuť.Ciele a opatrenia  
V záujme dosiahnutia cieľa neprekročiť
v prípade globálneho otepľovania teplotný rozdiel
2 °C je potrebné, aby globálne emisie dosiahli svoj vrchol
pred rokom 2020 a ich množstvo sa do roku 2050 musí obmedziť
na menej ako 50 % v porovnaní s úrovňami
v roku 1990. To si bude vyžadovať prijímanie opatrení
zo strany rozvinutých aj rozvojových krajín. 
Rozvinuté krajiny musia prevziať vedúcu úlohu
a znížiť do roku 2020 svoje spoločné emisie
o 30 % v porovnaní s úrovňami v roku
1990. EÚ ide príkladom vďaka svojmu záväzku
znížiť množstvo emisií o 30 % v prípade,
ak sa ostatné rozvinuté krajiny zaviažu
k porovnateľným zníženiam, a
v súčasnosti už má zavedené opatrenia na
znižovanie svojich vlastných emisií o 20 % (IP/08/1998).
V oznámení sa uvádzajú konkrétne parametre
s cieľom zaistiť, že vnútroštátne ciele
naozaj predstavujú porovnateľnú úroveň snáh.
Všetky krajiny OECD a členské štáty EÚ,
kandidátske krajiny EÚ aj potenciálni kandidáti by mali
prijať ciele v oblasti emisií. 
Rozvojové krajiny (s výnimkou tých
najchudobnejších) by mali do roku 2020 obmedziť rast svojich
spoločných emisií na 15 – 30 % v porovnaní
s vývojom bez zmien. Súčasťou toho by malo byť
rýchle zníženie emisií z odlesňovania tropických
oblastí (IP/08/1543).
Tieto krajiny by sa mali zaviazať k prijatiu stratégií
nízkouhlíkového vývoja, ktoré by sa do roku 2011
vzťahovali na všetky kľúčové sektory,
v ktorých dochádza k uvoľňovaniu emisií.
Prostredníctvom nového medzinárodného mechanizmu sa
zabezpečí posudzovanie týchto stratégií
a priraďovanie vhodnej vonkajšej pomoci k navrhovaným
opatreniam. 
Financovanie nízkouhlíkového vývoja 
V záujme znižovania emisií nastane
možno potreba zvýšiť globálne čisté
dodatočné investície podľa nezávislých odhadov na
približne 175 miliárd EUR ročne do roku 2020. Viac ako polovicu
tejto sumy budú potrebovať rozvojové krajiny.  Až do roku
2020 bude mať väčšina opatrení v týchto
krajinách nízke náklady, či dokonca prinesie zisky,
a mala by byť financovaná z domácich zdrojov.
Medzinárodná finančná pomoc na opatrenia presahujúce
finančné možnosti krajiny by mala pochádzať zo zdrojov
zahŕňajúcich zdroje verejného financovania
a medzinárodné mechanizmy uhlíkových kreditov.  
Kodanská dohoda by takisto mala poskytovať rámec pomoci
krajinám v ich snahe prispôsobiť sa neodvratnej zmene
klímy. Od všetkých rozvinutých a rozvojových
krajín by sa malo požadovať, aby vypracovali
vnútroštátne stratégie prispôsobenia. Pomoc na
prispôsobenie by mala byť poskytnutá
najzraniteľnejším, najmenej rozvinutým krajinám a
malým ostrovným rozvojovým štátom. 
EÚ by mala preskúmať prípadné inovačné
zdroje medzinárodného financovania na základe zásady
„znečisťovateľ platí“ a schopnosti
platiť. Členské štáty EÚ by takisto mohli
použiť časť svojich budúcich príjmov z
obchodovania s kvótami formou aukcie v rámci systému EÚ na
obchodovanie s emisnými kvótami na podporu rozvojových
krajín. 
Globálny trh s CO2
EÚ by sa mala usilovať vybudovať do roku 2015 trh
s CO2 v rámci OECD, a to prepojením
systému EÚ na obchodovanie s emisnými kvótami
s inými porovnateľnými systémami typu
„cap-and-trade“ („strop a obchod“)
s cieľom zmierňovať dôsledky zmeny klímy a
získavať finančné prostriedky na boj so zmenou klímy.
Trh by sa mal rozšíriť tak, aby do roku 2020 zahŕňal
hlavné rozvíjajúce sa ekonomiky a stal sa tak globálnym
trhom s CO2.
Malo by dôjsť k reforme mechanizmu čistého rozvoja
vytvoreného v rámci Kjótskeho protokolu. 
V prípade vyspelejších rozvinutých krajín
a vysoko konkurenčných hospodárskych sektorov by sa
mechanizmus čistého rozvoja mal nahradiť sektorálnym
mechanizmom uhlíkových kreditov a systémami
„cap-and-trade“. 
Ďalšie kroky
Uvedené oznámenie je určené Rade, Parlamentu
a poradným orgánom EÚ. Očakáva sa, že
Európska rada predloží svoju odpoveď v marci.  
Pozri aj MEMO/09/34Ďalšie informácie 
http://ec.europa.eu/environment/climat/future_action.htm
[1] Na ceste ku komplexnej
dohode týkajúcej sa zmeny klímy dosiahnutej v Kodani,
KOM(2009)39 .
