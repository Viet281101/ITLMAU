IP/09/45
Brusel 13 januára 2009Spotrebitelia: Európska komisia
prijala v záujme predchádzania úrazom detí normu
EÚ pre detské chodúľkyV úradnom vestníku bola dnes
uverejnená európska bezpečnostná norma
pre detské chodúľky, ktorá bola formálne
prijatá Európskou komisiou a vďaka ktorej sa zabráni
mnohým úrazom detí. Z údajov z nemocničných
pohotovostí v EÚ, ako aj v USA za posledných 20 rokov zhodne
vyplýva, že detské chodúľky sú
nebezpečné; každoročne musia byť po úraze
zapríčinenom používaním detských
chodúľok ošetrené tisícky detí. Podľa
výskumu z Austrálie sa minimálne jedno z troch detí raz pri
používaní detských chodúľok poraní.
Britská spoločnosť Child Accident Prevention Trust vo svojom
ďalšom výskume odhaduje, že detské chodúľky
spôsobujú u detí viac poranení ako akýkoľvek
iný výrobok pre deti. Úrazy zapríčinené
detskými chodúľkami, ako sú prevrátenie
chodúľok alebo pád zo schodov, môžu byť veľmi
vážne, keďže vo väčšine prípadov pri
nich dochádza k poraneniu hlavy. V norme EÚ sa zavádza
požiadavka, aby sa počas výroby detských chodúľok
vykonali skúšky stability a aby sa detské chodúľky
navrhovali s cieľom znížiť riziko poranenia.
Členské štáty v novembri 2008 podporili vo Výbore
pre všeobecnú bezpečnosť výrobkov návrh Komisie na
zavedenie tejto normy a Európsky parlament toto rozhodnutie tiež
uvítal. Norma bude pre všetky hospodárske subjekty
a orgány trhového dozoru jasnou, rýchlou a jedinou
referenciou na výrobu, dovoz alebo kontrolu detských
chodúľok z hľadiska bezpečnosti.
Meglena Kuneva, komisárka EÚ pre ochranu spotrebiteľa,
uviedla: „Táto norma pomôže chrániť
najmladších a najzraniteľnejších občanov EÚ
pred nebezpečím. I keď dohľad rodičov alebo
dospelých nad deťmi je pre dieťa tou najlepšou ochranou,
dodatočné bezpečnostné opatrenia pri výrobe
výrobkov pre deti sú tiež veľmi
dôležité.“
Čo je detská chodúľka?
Detské chodúľky sú zariadenia na kolieskach, pomocou
ktorých sa môžu deti, ktoré ešte nevedia chodiť,
pohybovať prostredníctvom nôh. Obyčajne sa
používajú hneď ako je bábätko schopné
posadiť sa bez pomoci až pokiaľ nevie samostatne chodiť.
Deti, ktoré používajú detské chodúľky,
sú vo veku od 6 do 15 mesiacov.
V čom je podstata problému? 
Detské chodúľky sú každoročne
príčinou poranenia tisícok detí v EÚ. Úrazy
pri používaní detských chodúľok sú
zväčša zapríčinené pádom zo schodov alebo
prevrátením chodúľok, najmä pri snahe detí
pohybovať sa na nerovnom povrchu s prekážkami, ako sú
prahy dverí alebo okraje kobercov. Poranenia pri takýchto úrazoch
môžu byť veľmi vážne, pretože vo
väčšine prípadov dochádza k poraneniu hlavy.Podľa údajov z Portugalska 850 detí vo veku od 7 do 15
mesiacov potrebuje pohotovostné ošetrenie poranení
súvisiacich s detskými
chodúľkami[1]. V
polovici prípadov sú poranenia zapríčinené pádom
zo schodov a vo viac ako 60 % prípadov si deti porania hlavu. 
Spoločnosť Child Accident Prevention Trust v Spojenom
kráľovstve odhaduje, že detské chodúľky
zapríčiňujú viac nehôd ako akýkoľvek iný
výrobok pre deti, čo dokazuje aj skutočnosť, že
v roku 2002 bolo prijatých do nemocnice po úrazoch
zapríčinených chodúľkami vyše 2 350
detí, pričom takmer 70 % z nich bolo vo veku do jedného
roku. 
Podľa štúdie z nemocnice v Toulouse (Le Centre
Hospitalier Universitaire de Toulouse) z rokov 2003 – 2006 bolo
prijatých na pohotovostné pediatrické ošetrenie po páde
pri používaní detskej chodúľky 178 bábätiek
vo veku od 7 do 12 mesiacov. Vzhľadom na čoraz
väčší výskyt poranení zapríčinených
týmto zariadením členské štáty požiadali
o vytvorenie bezpečnostnej normy na úrovni EÚ. 
Aký je postup? 
Normu vypracoval Európsky výbor pre normalizáciu (CEN) a
orgány trhového dozoru v členských štátoch ju
už používajú pri kontrole bezpečnosti výrobkov
určených na starostlivosť o dieťa. Takéto normy EÚ
sú dobrovoľné, ale predpokladá sa, že
výrobok vyrobený podľa normy uverejnenej v Úradnom
vestníku EÚ je bezpečný. Ak sa výrobcovia rozhodli
odchýliť od normy EÚ, musia zabezpečiť, aby ich
výrobok spĺňal prinajmenšom tie isté požiadavky a
úrovne bezpečnosti, aké sú uvedené v norme. Toto
si vyžaduje rozsiahle dodatočné, špecifické postupy
osvedčovania, ktorým sa dá jednoducho vyhnúť
použitím referenčnej normy EÚ. Normy EÚ sa de facto
stávajú priemyselnou normou.  
Aké sú hlavné zmeny, prvky v novej norme? 
Nebezpečenstvo detských chodúľok spočíva hlavne
v ich prevrátení. S cieľom riešiť tento problém sa
v novej norme stanovujú skúšky stability a požiadavky,
ktorými sa znižuje riziko prevrátenia. Nová norma (odkaz: EN
1273:2005) obsahuje požiadavky na výrobu detských
chodúľok a testy pri ich výrobe zamerané na
zníženie schopnosti dieťaťa dosiahnuť
nebezpečné predmety a spadnúť na nestabilných
miestach, akými sú schody a obrubníky.
Varovania a pokyny pre dospelých sú osobitne
dôležité na zaistenie bezpečného používania
detských chodúľok, keďže v konečnom dôsledku
je na dohliadajúcej dospelej osobe zabezpečiť, aby bolo
prostredie okolo dieťaťa nachádzajúceho sa v detskej
chodúľke čo najbezpečnejšie. Detské
chodúľky navyše nie sú zariadením slúžiacim
nato, aby sa deti naučili chodiť, a ich dlhšie
používanie môže narušiť prirodzený vývoj
schopnosti dieťaťa chodiť. Z tohto dôvodu sa v norme
tiež vyžaduje, aby boli na detských chodúľkach
uvedené pokyny, ktoré by dospelých upozornili na
skutočnosť, že výrobok nie je určený pre deti,
ktorých váha presahuje určitú hranicu, alebo pre tie deti,
ktoré ešte nevedia bez pomoci sedieť vo vzpriamenej polohe. 
Ďalšie informácie:
http://ec.europa.eu/consumers/safety/news/index_en.htm
http://www.cen.eu/
[1] Správa
Európskej aliancie pre bezpečnosť detí, 2006.
