IP/09/1305  V Bruseli 11. septembra 2009 Stratégia EÚ na zlepšenie riadenia námorných záležitostí v Stredozemnom mori  Európska komisia dnes predložila stratégiu, ktorej cieľom je zvládnuť rôzne námorné výzvy v oblasti Stredozemného mora.  Lepšie riadenie námorných záležitostí by výrazne podporilo udržateľnejší rast v tejto oblasti, zatiaľ čo by sa zároveň riešili otázky spoločného záujmu.  Pretekanie sa o morský priestor, riziká námornej bezpečnosti, degradácia životného prostredia, ako aj negatívne vplyvy zmeny klímy poukazujú na potrebu koordinovanejšej reakcie v oblasti riadenia námorných záležitostí v tejto oblasti a to aj v spolupráci s partnermi v Stredozemí, ktorí nie sú členmi EÚ.   Európsky komisár pre námorné záležitosti a rybné hospodárstvo Joe Bor g uviedol:  „Uplatňovanie postupov integrovanejšieho rozhodovania v oblasti Stredozemia bude určite prínosom pre všetky zainteresované strany a správne orgány.  Náš úspech pri zabezpečovaní stabilnej a udržateľnej budúcnosti námorného priemyslu a ochrany morského prostredia v oblasti Stredozemia bude závisieť od množstva úsilia vynaloženého na zlepšovanie všetkých aspektov riadenia námorných záležitostí.  EÚ sa musí snažiť o integrovanejšiu a komplexnejšiu námornú politiku nielen kvôli sebe, ale aj z hľadiska partnerstva so všetkými našimi susedmi.“  Využívanie medzisektorových nástrojov riadenia v Stredozemí  Integrovaná námorná politika sa od svojho vytvorenia v roku 2007 ďalej vyvíjala a viedla k vzniku niekoľkých nástrojov, ktoré môžu napomôcť riadenie námorných záležitostí, napr.:    Námorné priestorové plánovanie (NPP) na lepšie využitie morského priestoru.  Komisia necháva vypracovať štúdiu možnosti realizácie NPP v Stredozemí (   IP/08/1767   ) a následne začne realizovať skúšobný projekt na podporu cezhraničných postupov NPP.     Integrované riadenie pobrežných zón  (ICZM) v pobrežných oblastiach a na ostrovoch a súdržnejší prístup na rozhraní pevniny a mora.  Komisia poskytne prostredníctvom webovej stránky zoznam osvedčených postupov zo všetkých pomorí a prostredníctvom 7. rámcového programu EÚ rozšíri vedomostnú základňu v oblasti ICZM v Stredozemí.    Integrované úsilie v oblasti výskumu , ktoré Komisia podporí v súlade so stratégiou EÚ pre morský a námorný výskum (   IP/08/1283   ).  V rámci 7. rámcového programu Komisia predovšetkým poskytne veľkú príležitosť na medziodborový výskum prispôsobený pre Stredozemie.     Integrovaný námorný dozor na zvýšenie bezpečnosti Stredozemného mora.  Šesť pobrežných členských štátov EÚ sa už pridalo k realizácii pilotného projektu, ktorého cieľom je prehĺbenie spolupráce a výmeny informácií medzi vnútroštátnymi orgánmi zodpovednými za monitorovanie mora a dozor nad ním, prispievajúceho k súdržnejšiemu námornému dozoru v celom Stredozemí.    Podpora integrovaného riadenia námorných záležitostí  Hlbšia spolupráca dotknutých krajín pri riešení spoločných úloh je len polovičným riešením.  Účastníci rozhodovacieho procesu musia prejsť z prijímania sektorových opatrení na realizáciu komplexnej politiky, ktorá zohľadňuje súvislosti medzi jednotlivými námornými činnosťami. Komisia preto prostredníctvom tohto oznámenia navrhuje:    podporiť zainteresované strany a správne orgány v tejto oblasti v riešení námorných záležitostí integrovanejším spôsobom a v tom, aby sa zúčastňovali na stanovovaní priorít v oblasti riadenia námorných záležitostí;    preskúmať možnosti podpory ďalšej spolupráce zainteresovaných strán a správnych orgánov zo všetkých námorných sektorov, ako aj z celého Stredozemia;   pomáhať členským štátom EÚ v Stredozemí pri výmene osvedčených postupov v rámci integrovanej námornej politiky, napr. s podporou prostredníctvom existujúceho financovania územnej spolupráce zo strany EÚ;    poskytovať technickú pomoc v rámci nástroja európskeho susedstva a partnerstva krajinám v Stredozemí, ktoré nie sú členmi EÚ, s úmyslom pristupovať k riadeniu námorných záležitostí integrovanejším spôsobom (   IP/09/1113   );    podporiť ratifikáciu a uplatňovanie Dohovoru Organizácie Spojených národov o morskom práve (UNCLOS) z roku 1982;     zriadiť pracovnú skupinu zo zástupcov z celej oblasti Stredozemného mora pre integrovanú námornú politiku s cieľom podporiť dialóg a spoluprácu s partnermi v Stredozemí, ktorí nie sú členmi EÚ;     prehĺbiť multilaterálnu medzisektorovú spoluprácu prostredníctvom špecifických štúdií, ako aj lepším prehľadom o existujúcich medzinárodných a regionálnych dohodách, ktorými sa riadia námorné činnosti v Stredozemí.    Ďalšie informácie:    MEMO/09/     387     Odkaz na tematickú webovú stránku:   http://ec.europa.eu/maritimeaffairs/mediterranean_en.html
