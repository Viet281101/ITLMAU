IP/09/1166 V Bruseli 22. júla 2009  Bulharsko a Rumunsko:  napredovanie v reforme súdnictva a v boji proti korupcii si vyžaduje politický konsenzus  V obidvoch členských štátoch je na stimuláciu pokroku v reformách potrebná politická podpora presahujúca rámec jednotlivých politických strán.  Treba však urobiť viac, aby bolo možné preukázať presvedčivé výsledky v reforme súdnictva, boji proti korupcii a v prípade Bulharska v boji proti organizovanému zločinu.  To je hlavný záver vyplývajúci z dvoch správ, ktoré dnes Komisia prijala.  Rumunsko v minulom roku predložilo na schválenie významné návrhy na reformu trestného práva, občianskeho práva a súdnych konaní, potrebná je však väčšia politická podpora, aby nezávislé súdnictvo bolo schopné rozhodovať v prípadoch korupcie na vysokej úrovni rýchlo a účinne.  Bulharsko začalo s reštrukturalizáciou svojich prokurátorských služieb, výsledkom čoho bolo zaznamenaných viac obvinení a odsudzujúcich rozsudkov.  Zároveň však boj proti korupcii a organizovanému zločinu potrebuje výraznejšiu politickú podporu – malo by to byť jednoznačne prioritnou úlohou novej vlády.  Komisia dospela k názoru, že je potrebná ďalšia podpora a monitorovanie a vyzýva ostatné členské štáty, aby naďalej pomáhali Bulharsku a Rumunsku v reformnom procese.  Na usmernenie tohto procesu správy obsahujú celý rad konkrétnych odporúčaní, ktoré by tieto dve krajiny mali uplatniť v priebehu nasledujúceho roka.  Predseda Európskej komisie José Manuel Barroso povedal:  Reformný pohyb, ktorý nastal, teraz potrebuje podporu národného politického konsenzu všetkých politických strán a inštitúcií a presvedčivejšie výsledky. Občania v obidvoch týchto krajinách a v ostatných častiach Európy musia cítiť, že nikto nie je nad zákonmi. Dúfam, že obidve vlády budú rýchlo napredovať v implementácii konkrétnych reformných odporúčaní, ktoré predložila Komisia“.  Rovnako ako v predchádzajúcich správach vychádza analýza Komisie z hodnotenia pokroku, ktoré bulharské a rumunské orgány dosiahli, ako aj z informácií členských štátov, medzináro dných organizácií, nezávislých expertov a rôznych iných zdrojov.  Komisia uskutočnila niekoľko misií do Bulharska a Rumunska, a to aj za účasti renomovaných expertov z ostatných členských krajín.  V správach sú zohľadnené aj vyjadrenia Bulharska a Rumunska k podrobným dotazníkom, ktoré vypracovala Komisia.  V správe o pokroku, ktoré dosiahlo Bulharsko , sa konštatuje pozitívna zmena v prístupe a uvádza sa celý rad technických krokov, ktoré Bulharsko vykonalo v reakcii na správu Komisie z júla 2008. Bulharsko prijalo iniciatívne kroky na zlepšenie svojich výsledkov zaznamenávaných v stíhaní závažného zločinu: reorganizácia prokuratúry a zmena metodiky viedli k zvýšenému počtu odsúdení, najmä v prípadoch týkajúcich sa zneužívania finančných prostriedkov EÚ a k niekoľkým odsudzujúcim rozsudkom v prípadoch organizovaného zločinu.  Bulharsko okrem toho vykonalo analýzu oneskorení v prípadoch závažných trestných činov a vydalo odporúčania na urýchlenie súdnych konaní, ktoré sa sčasti aj uplatnili a viedli k urýchlenému uzavretiu niektorých prípadov. Inšpekcia Najvyššej súdnej rady skonštatovala povzbudzujúce výsledky a spolu s Najvyšším kasačným súdom prispela k zlepšeniam, pokiaľ ide o rovnaké uplatňovanie práva.  Tieto signály pokroku sa však doteraz neprejavili v každodennej realite Bulharov, ktorí zatiaľ nevidia žiadne zlepšenia. Verejnosť vníma súdnictvo v Bulharsku ako pomalé a niekedy nespravodlivé, pričom niektorí prokurátori a niektoré magistráty sa údajne nechávajú ovplyvňovať a zasahujú do konaní. Bulharsko ešte stále trpí tým, že má zastaraný Trestný zákonník a že v súdnej praxi panuje prílišný formalizmus. Hĺbková reforma súdnictva sa ešte stále nezačala a pozitívne výsledky nedávneho reformného úsilia zostávajú roztrieštené. Tieto potrebujú široký politický konsenzus a presvedčivú stratégiu, ktorými by sa boj proti organizovanému zločinu a korupcii zaradil medzi najvyššie priority pre Bulharsko. V správe sa vyzýva na jednoznačný a dlhodobý politický záväzok Bulharska udržať a zvýšiť súčasné tempo pokroku, aby sa mohli zaznamenať podstatnejšie výsledky vo vyšetrovaní, stíhaní a súdnom rozhodovaní prípadov korupcie na vysokej úrovni a organizovaného zločinu.  V správe o Rumunsku sa konštatuje, že štátne orgány zareagovali účinne na obavy vyjadrené v priebežnej správe Komisie z februára 2009 prijatím nového Trestného zákona a Občianskeho zákonníka a predložením návrhov na reformu súdnych konaní. Pozitívne výsledky zaznamenané v stíhaní prípadov korupcie na vysokej úrovni pokračujú a dopĺňajú ich kroky na zlepšenie stavu zamestnancov na súdnych orgánoch a prokuratúrach, ako aj kroky na zlepšenie konzistentnosti judikatúry, ako sú odvolania v záujme zákona podávané generálnym prokurátorom a odporúčania pracovnej skupiny. Národný bezpečnostný úrad (ANI) už pracuje a preukázal dobré výsledky pri krokoch vykonaných v súvislosti s majetkovými priznaniami, hoci v prvých súdnych prípadoch iniciovaných ANI sa ešte stále čaká na rozhodnutie súdov.  Tieto reformné snahy však zostávajú roztrieštené, nie sú zatiaľ pevne zakorenené a musia ešte priniesť praktické výsledky pre rumunských občanov. Parlament by mal prejaviť plnú odhodlanosť v otázke boja proti korupcii na vysokej úrovni. Nedostatok iniciatívy v boji proti miestnej korupcii je očividný. Judikatúra je naďalej protirečivá a legislatívna zmes mimoriadnych nariadení a vykonávacích postupov vytvára právnu neistotu. Zatiaľ stále nie je preukázaný široký politický konsenzus na podporu reforiem a jednoznačný záväzok všetkých politických strán. Existuje reálne riziko, že neustále narastajúca pavučina právnych predpisov, vykonávacích predpisov a postupov, ktorá je dôsledkom z nepretržitého boja medzi politickými stranami, môže viesť k tomu, že sa stratí koncentrácia na konečný cieľ, ktorým je vybudovanie nezávislého a stabilného súdnictva. V správe sa vyzýva na politický konsenzus v Rumunsku, ktorý by umožnil, aby justičný systém pracoval nezávisle a aby nestranné vyšetrovanie korupcie viedlo k rýchlym a účinným rozhodnutiam. V obidvoch správach sa konštatuje, že je potrebná ďalšia pomoc a ďalšie monitorovanie zo strany Komisie na podporu reformných procesov v Bulharsku a Rumunsku, kým sa nesplnia všetky smerodajné ukazovatele a nebude možné zrušiť mechanizmus spolupráce a overovania (CVM). Kontext  Komisia s platnosťou od 1. januára 2007 zriadila mechanizmus spolupráce a overovania na hodnotenie záväzkov, ktoré Bulharsko a Rumunsko prijali v oblasti reformy súdnictva, boja proti korupcii a organizovaného zločinu. Od Komisie sa žiadalo, aby pravidelne podávala správy o sprievodných opatreniach.  Komisia vydala svoju prvú správu 27. júna 2007 a odvtedy podávala správy dvakrát ročne.  Dnes uverejnené správy Komisie hodnotia pokrok dosiahnutý pri plnení ukazovateľov stanovených v čase pristúpenia v oblasti reformy súdnictva, boja proti korupcii a v prípade Bulharska aj v boji proti organizovanému zločinu.  Správy čerpajú z informácií, ktoré poskytli vlády Bulharska a Rumunska, zastupiteľské orgány Komisie a členských štátov v týchto dvoch krajinách, organizácie občianskej spoločnosti, združenia a experti.  Správy Komisie sú doplnené hĺbkovými technickými správami o jednotlivých krajinách.  Podrobnejší prehľad mechanizmu spolupráce a overovania a ochranné doložky možno nájsť v dokumente   MEMO/07/260   . Kópie správ v plnom znení možno nájsť na adrese:    http://ec.europa.eu/dgs/secretariat_general/cvm/index_en.htm
