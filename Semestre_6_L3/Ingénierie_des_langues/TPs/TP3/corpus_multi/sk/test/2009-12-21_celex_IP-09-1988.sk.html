IP/09/ 1988   V Bruseli 21 . decembra 2009   Kampaň EÚ za zdravé stravovanie:  on-line hra „Hľadanie pokladu“ dospela do záverečného štádia  Mladých Európanov v EÚ-27 vyzvali, aby otestovali svoje znalosti o vyváženej strave a zdravom životnom štýle, znovu objavili prínosy konzumácie ovocia, zeleniny a mliečnych výrobkov a pokúsili sa vyhrať skvelé ceny spojené so športom a dobrými stravovacími návykmi.  Súťažiaci môžu hľadať poklad do 31. decembra 2009.  V rámci tejto hry, ktorá bola spustená z iniciatívy komisárk y Marianne Fischerovej Boelovej 28. septembra (pozri   IP/09/1366   ) so sloganom „Jedz, pi a hýb sa!“, webová stránka predstavuje mnoho chutných a športovo založených ovocných, zeleninových a mliečnych postavičiek, ktoré rozprávajú svoje príbehy o jedle školákom.  Hľadanie pokladu pozostáva z troch kôl s 2 otázkami, na ktoré pomáhajú hľadať odpoveď na webovej stránke aj Chutní parťáci.  Zúčastniť sa môžu deti do 16 rokov a môžu vyhrať krásne darčeky, ako sú horský bicykel, jogurtovač, odšťavovač alebo kompletný set na hranie stolného tenisu, aby mohli rok 2010 začať aktívne. Kontext  Kampaň za zdravé stravovanie prebieha paralelne s programami EÚ na podporu konzumácie ovocia a mlieka v školách – dôležitými iniciatívami na povzbudenie vyváženejšej stravy a zdravších stravovacích návykov detí.   Kampaň za zdravé stravovanie prináša posolstvo:  Jedz, pi a hýb sa! priamo do škôl.  Na hrách v rámci putovnej prezentácie Chutných parťákov v Belgicku, Francúzsku, Spojenom kráľovstve, Írsku, Estónsku, Litve a Poľsku sa zúčastnilo 17 000 detí a ich učiteľov.  Zúčastnené školy zaslali veľmi pozitívnu spätnú väzbu, v ktorej nazvali kampaň zaujímavou, poučnou a interaktívnou.  Táto prezentácia by určite mala pokračovať, keďže prišlo veľké množstvo žiadostí o druhú vlnu návštev v mnohých ďalších školách v celej EÚ. Príťažlivé video svedectvo belgickej tenisovej šampiónky Justine Heninovej a 8 ročného držiteľa rekordu zapísaného do Guinnessovej knihy rekordov Rosolina Cannia povzbudzuje deti, aby zmenili svoje stravovacie návyky k lepšiemu.  Rodičia tu môžu nájsť rôzne užitočné tipy a rady o tom, ako prinútiť svoje deti vyvážene raňajkovať alebo vybrať si zdravšie občerstvenie medzi hlavnými jedlami.  Kútik pre učiteľov sprístupňuje Najlepšie iniciatívy, Fakty a údaje a Didaktické materiály vo všetkých jazykoch EÚ, čím podporuje učiteľov v ich práci na školách.  Podľa nedávneho prieskumu Eurobarometra tri štvrtiny opýtaných „úplne súhlasia“ s tým, že „podľa všetkého je v súčasnosti viac detí s nadváhou ako pred piatimi rokmi“.  V skutočnosti má v EÚ nadváhu približne 22 miliónov detí, pričom 5 miliónov z nich trpí obezitou.  Ďalšie informácie: Kampaň Chutní parťáci (Tasty Bunch):    http://ec.europa.eu/agriculture/tasty-bunch/    Hľadanie pokladu:    http://ec.europa.eu/agriculture/tasty-bunch/treasure-hunt/index_en.htm    Aktualizovaný audiovizuálny tlačový materiál je uverejnený na:    http://ec.europa.eu/agriculture/tasty-bunch/press-corner/index_en.htm?press=audiovisual
