IP/09/948 V Bruseli 18. júna 2009    Rodičovská dovolenka: európski sociálni partneri podpísali revidovanú rámcovú dohodu Novou rámcovou dohodou, ktorú uzatvorili európski sociálni partneri, sa každému rodičovi predĺžilo trvanie rodičovskej dovolenky z troch mesiacov na štyri a uplatňuje sa na všetkých zamestnancov bez ohľadu na druh pracovnej zmluvy. Je výsledkom šesťmesačných rokovaní medzi sociálnymi partnermi a odrážajú sa v nej zmeny, ku ktorým došlo v spoločnosti a na trhu práce od podpísania prvej rámcovej dohody o rodičovskej dovolenke v roku 1995. Na oficiálnom podpísaní dohody sa dnes ráno zúčastnil Vladimír Špidla, komisár pre zamestnanosť, sociálne záležitosti a rovnaké príležitosti.  „Táto dohoda svedčí o tom, že európske sociálne partnerstvo fung uje a pracovníkom a podnikom v Európe prináša konkrétne výsledky,“ zdôraznil komisár pre zamestnanosť, sociálne záležitosti a rovnaké príležitosti.    Ďalej dodal: „Táto dohoda sa konkrétnym spôsobom zaoberá jedným z hlavných cieľov v prospech rovnosti žien a mužov a je prejavom vôle nájsť riešenia na zlepšenie rovnováhy medzi rodinným a pracovným životom za súčasného zohľadňovania rozmanitosti vnútroštátnych regulačných rámcov, praxe a tradícií.“  Novú rámcovú dohodu o rodičovskej dovolenke podpísali dnes ráno títo európski sociálni partneri:  ETUC, BUSINESSEUROPE, CEEP a UEAPME. V novej dohode:    sa každému rodičovi predlžuje trvanie rodičovskej dovolenky z 3 mesiacov na 4.    Jeden zo 4 mesiacov nebude možné preniesť na druhého rodiča,    je uvedené, že sa uplatňuje na všetkých pracovníkov bez ohľadu na druh pracovnej zmluvy (pracovný pomer na určitú dobu, na kratší pracovný čas atď.),    rodičom po návrate z rodičovskej dovolenky do práce sa takisto umožňuje, aby požiadali o prispôsobenie pracovných podmienok (napríklad pracovného času),   je zabezpečená zvýšená ochrana nielen pred prepustením, ale aj pred akýmkoľvek znevýhodneným zaobchádzaním z dôvodu uplatňovania práva na rodičovskú dovolenku.    Teraz je úlohou Komisie preskúmať ustanovenia dohody.    Komisia do leta Rade navrhne, aby sa uvedená dohoda vykonávala prostredníctvom smernice podľa ustanovení zmluvy týkajúcich sa sociálneho dialógu.    Rada musí smernicu prijať kvalifikovanou väčšinou.  Kontext  Po dvojfázových konzultáciách o zosúladení súkromného, pracovného a rodinného života s účasťou európskych sociálnych partnerov sa organizácie medzisektorového sociálneho dialógu priklonili k prerokovaniu dohody vzťahujúcej sa na rodičovskú dovolenku.    Výsledkom bolo uzatvorenie vôbec prvej rámcovej dohody na úrovni Spoločenstva v decembri 1995, po ktorej v roku 1996 nasledovala smernica Rady (smernica 96/64/ES).    Takmer po 15 rokoch partneri zasadli k rokovaciemu stolu s cieľom dospieť k revidovanej vízii, keďže sa nazdávali, že dozrel čas na aktualizáciu obsahu uvedenej dohody.    Rokovania sa začali v septembri 2008 a zavŕšili sa v marci 2009.  Ďalšie informácie Ďalšie informácie o sociálnom dialógu:    http://ec.europa.eu/social/main.jsp?catId=329&amp;langId=fr    Ďalšie informácie o rovnosti medzi mužmi a ženami:    http://ec.europa.eu/social/main.jsp?catId=418&amp;langId=fr    Výročná správa za rok 2009 o rovnosti medzi ženami a mužmi:    http://ec.europa.eu/employment_social/publications/booklets/equality/pdf/eul1450_090330_bas_en.pdf    Webová lokalita kampane o rozdieloch v odmeňovaní medzi ženami a mužmi:    http://ec.europa.eu/equalpay    Správa vo forme videozáznamu: Fighting the gender pay gap in Europe (Boj proti rozdielom v odmeňovaní v Európe)    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1    Správa vo forme videozáznamu: Women to the top (Ženy do vedenia)    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
