IP/09/ 1883   V Bruseli 7 . decembra 2009  Komisia vyhlásila on-line hlasovanie o novom ekologickom logu EÚ  Generálne riaditeľstvo Európskej komisie pre poľnohospodárstvo a rozvoj vidieka vyzýva všetkých Európanov, aby od dnešného dňa hlasovali v poslednej fáze súťaže o ekologické logo EÚ. Hlasovať sa môže prostredníctvom webovej stránky   http://ec.europa.eu/agriculture/organic/logo/index.htm   , kde budú do 31. januára zverejnené tri logá, ktoré sa dostali do finále. Nové logo má priniesť väčšiu ochranu spotrebiteľa a prispieť k podpore ekologického poľnohospodárstva. Na rozdiel od súčasného loga budú víťazným logom povinne označované všetky predbalené ekologické výrobky pochádzajúce z 27 členských štátov a spĺňajúce normy označovania.  „Európska komisia chce týmto on-line hlasovaním zabezpečiť, aby nové logo oslovilo čo najviac ľudí. Toto otvorené výberové konanie zároveň prispieva k dosiahnutiu vyššieho cieľa – pomôže ľuďom uvedomiť si dôležitosť sektora ekologického poľnohospodárstva“, uviedla Mariann Fischerová Boelová, komisárka pre poľnohospodárstvo a rozvoj vidieka. Nové logo musí reprezentovať EÚ v členských štátoch aj tretích krajinách. Malo by sa dať ľahko zapamätať a automaticky sa spájať s EÚ a ekologickým poľnohospodárstvom aj bez použitia slov alebo písmen.  Európska komisia zapojila do tejto náročnej úlohy študentov dizajnu a výtvarného umenia z celej Európy vyhlásením súťaže o ekologické logo EÚ, ktorá sa uskutočnila od apríla do júna 2009. Svoje inovačné návrhy predložilo spolu 3 422 budúcich dizajnérov. Po uzávierke súťaže vybrala porota zložená z medzinárodne uznávaných osobností tri logá, ktoré sa dostali do finále, a tým posunula súťaž do ďalšej fázy.
