IP/09/1516 V Bruseli 14. októbra 2009 Kosovo* – napĺňanie európskej perspektívy krajiny  Európska komisia dnes navrhla začať nové obdobie vzťahov EÚ s Kosovom.  V oznámení pod názvom „Kosovo – Približovanie k európskej perspektíve“ Komisia navrhuje spustiť proces, ktorý by viedol k oslobodeniu občanov Kosova od vízovej povinosti, a začať pracovať na príprave komplexnej obchodnej dohody hneď ako Kosovo splní stanovené podmienky.  Komisár EÚ pre rozšírenie Olli Rehn uviedol:  „Dnešným rozhodnutím sme odštartovali novú etapu.  Navrhujeme sériu praktických opatrení, ktoré majú napomôcť zlepšeniu života všetkých občanov Kosova.  Tieto opatrenia Kosovu ukážu, že približovanie k EÚ nie je niečím abstraktným, ale je skutočným, hmatateľným prínosom pre všetkých.  Vyzývame všetky členské štáty, aby naše návrhy odsúhlasili, a umožnili tak Kosovu udržať krok s vývojom v ostatných krajinách západného Balkánu.“  Iniciatíva je súčasťou stratégie rozširovania na rok 2009, do ktorej Komisia zahrnula aj správu o pokroku v Kosove za ro k 2009.  V novembri minulého roka členské štáty EÚ privítali návrh Komisie zvážiť spôsoby, akými by EÚ mohla pomôcť politickému a sociálno-ekonomickému vývoju v Kosove v kontexte jeho perspektívneho pristúpenia k EÚ.  Komisia dnes vytýčila kľúčové oblasti politík, ktorými sa v Kosove treba zaoberať v najbližších rokoch, a určila spôsoby, akými môže EÚ pomôcť. Na záver pridáva zoznam politických odporúčaní. Komisia navrhuje, aby sa začalo pracovať na oslobodení kosovských občanov od víz. Okrem toho odporúča pripraviť dohodu o obchodných vzťahoch s Kosovom. Komisia chce skúmať možnosti účasti Kosova na niektorých európskych programoch a jeho zapojenia do iniciatív napr. v oblastiach zamestnanosti, podnikania a vzdelávania. Komisia prichádza aj s návrhom posunúť politický dialóg medzi EÚ a Kosovom na novú úroveň a rozšíriť pôsobnosť finančnej pomoci pre Kosovo tak, aby zahŕňala cezhraničnú spoluprácu. Opatrenia EÚ sa budú realizovať postupne a budú závisieť od dosiahnutého pokroku v Kosove.  Návrhy Komisie sa nedotýkajú stanovísk členských štátov k statusu Kosova. * Podľa rezolúcie Bezpečnostnej rady OSN č. 1244/99
