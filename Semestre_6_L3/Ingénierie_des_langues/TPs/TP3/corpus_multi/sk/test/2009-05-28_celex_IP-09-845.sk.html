IP/09/845 V Bruseli 28. mája 2009  Skutočný prínos pre všetkých občanov Európy:  výsledky dosiahnuté Komisiou v období rokov 2004 – 2009   Európska komisia dnes predstavila prehľad svojich dosiahnutých výsledkov pred začatím kampane na voľby do Európskeho par lamentu.  Európska komisia prispela k tomu, aby znovuzjednotená Európska únia bola prínosom pre svojich občanov a priniesla väčšiu stabilitu a prosperitu pre Úniu 27 členských štátov.  Reagovala rozhodne na finančnú a hospodársku krízu.  Postupovala integrovane v boji proti zmene klímy a pri zabezpečovaní zásobovania energiou.  Komisia sa usilovala usmerňovať globalizáciu tak, aby zahŕňala všetkých, bola lepšie riadená a vyjadrovala európske hodnoty.  Predseda Komisie José Manuel Barroso vyhlásil:  „Táto Komisia, prvá v rozšírenej Únii 27 členských štátov, pôsobila v jednom z najťažších období, ktoré Európska únia kedy zažila, v období ďalekosiahlych hospodárskych a sociálnych zmien.  To, čo sme vykonali, dokazuje, že sme sa pevne pridržiavali základných hodnôt a základných cieľov, na ktorých spočíva úspešnosť Únie, a zanechávame významný príspevok pre budúci rozvoj európskeho projektu.  Som osobitne hrdý na našu odpoveď na hospodársku a finančnú krízu, na náš ambiciózny program na boj proti zmene klímy a na vytvoren ie reálnej európskej energetickej politiky.  Dostávame sa teraz do vedúcej pozície pri určovaní smeru globalizácie, pričom presadzujeme európske hodnoty a podporujeme európske záujmy na celom svete. Teraz nastal čas pre občanov Európy, aby vyjadrili svoje názory na budúcnosť vo voľbách do Európskeho parlamentu. Vyzývam občanov Európy, aby využili svoje demokratické právo.“  Prehľad dosiahnutých výsledkov je uvedený v komplexnom dokumente, ktorý bol uverejnený dnes a je dostupný vo všetkých úradných jazykoch E Ú.   Barrosova Komisia si vybudovala za uplynulých päť rokov dôveryhodnosť v očiach občanov, hospodárskych činiteľov, členských štátov a Európskeho parlamentu. Dokázala, že je schopná navrhovať ambiciózne ale zároveň realistické iniciatívy a zabezpečiť, aby sa uviedli do života. To všetko vykonala v časoch inštitucionálnych zmien a hospodárskej krízy.  Odsúhlasili sa dôležité nové právne predpisy, ktorých cieľom je dosiahnuť, aby jednotný trh spoľahlivo slúžil občanom, napríklad posilnením práv cestujúcich v doprave, znížením sadzieb za mobilné telefóny či uľahčením cezhraničných platieb. Komisia zároveň zjednodušila legislatívu EÚ a navrhla odstrániť takmer 10 % nepotrebných právnych predpisov a znížiť administratívnu záťaž pre podnikateľskú sféru, najmä pre malé a stredné podniky.  Vďaka tomu, že sa Komisia sústredila na rast a zamestnanosť prostredníctvom obnovenej Lisabonskej stratégie a revidovaného Paktu stability a rastu, zlepšila sa schopnosť Európy reagovať na súčasnú krízu v oblasti hospodárstva, finan cií a zamestnanosti. Komisia bola prvou medzinárodnou inštitúciou, ktorá predstavila dôveryhodný plán oživenia a zaujala smerodajnú pozíciu v reakcii na problematiku znehodnotených aktív, rekapitalizácie, štátnej pomoci a pri tvorbe opatrení vedúcich od záchrany k oživeniu v špecifických odvetviach, napríklad vo výrobe áut. Komisia zaujíma vedúce postavenie v boji za obnovenie stability na úrovni G-20 a na európskej úrovni prostredníctvom vykonávania odporúčaní z Larosiérovej správy.   Barrosova Komisia mala rozhodujúci vplyv na zmenu prístupu Európy k otázkam zmeny klímy a energetiky. Prostredníctvom ambiciózneho balíka legislatívnych opatrení, ktoré pripravila Barrosova Komisia, Európa ukázala, že je schopná zaujať vedúce postavenie v týchto otázkach a bude v tomto zámere pokračovať aj v rámci príprav na nadchádzajúce kodanské rozhovory o zmene klímy. Zabezpečuje, aby krátkodobé opatrenia prijaté v reakcii na hospodársku krízu boli plne v súlade s našimi dlhodobými cieľmi.  Európska komisia intenzívne pracovala na zlepšení situácie v celosvetovom meradle s cieľom riešiť chudobu, otázky svetového zdravotníctva, migrácie a bezpečnosti. Preukázala svoj vplyv pri krízach v Gruzínsku, na Blízkom východe a v Afrike. Zároveň sa dôsledne venovala regionálnej stabilite v susedných krajinách a navrhla účinné a ambiciózne partnerstvá so svetovými mocnosťami na ochranu európskych záujmov a európskych hodnôt.  V práci treba ďalej pokračovať.  Treba ešte uzavrieť dauhaské kolo obchodných rokovaní.  Komisia predložila na schválenie početné návrhy na reformu finančných trhov, na rozvoj zamestnanosti a na riešenie ďalších naliehavých výziev, stále sa však čaká na ich konečné schválenie na úrovni EÚ.  Zároveň s tým, ako pracujeme na zvládnutí dôsledkov súčasnej hospodárskej krízy, sa Komisia musí sústrediť aj na to, aby Únia vyšla z krízy posilnená.  V centre jej pozornosti zostane potreba ratifikovať Lisabonskú zmluvu, ktorá zvýši akcieschopnosť Únie.  Barrosova Komisia prejavovala trvalú iniciatívu navrhovaním riešení na problémy dneška.  Plán na oživenie hospodárstva, boj proti zmene klímy, energetická bezpečnosť, Fond na prispôsobenie sa globalizácii, potravinový nástroj pre rozvojové krajiny vo výške 1 miliardy, Európsky technologický inštitút, 5 miliárd na energetické projekty a širokopásmový internet pre vidiecke oblasti a pakt o migrácii – to všetko vychádza z iniciatívy Komisie.  Komisia ukázala, že EÚ je schopná pracovať s 27 členmi, viesť dialóg a prinášať výsledky.  Komisia bola motorom, ktorý poháňal vpred európsku agendu.  Dosiahla konsenzus všetkých 27 členských štátov na všetkých zasadnutiach Európskej rady v dobrých aj zlých časoch.  Toto je vysvedčením tejto Komisie. Súvisiace informácie  Barrosova Komisia začala svoju prácu 22. novembra 2004.  Mandát tejto Komisie sa má podľa plánu skončiť 31. októbra 2009.   V priebehu posledných štyri a pol roka prijala Komisia ambiciózne legislatívne návrhy.  Od začiatku roku 2005 Európsky parlament a Rada úspešne odsúhlasili vyše 470 návrhov v rámci spolurozhodovacieho postupu.  Ďalšie podrobnosti o výsledkoch, ktoré Komisia dosiahla v konkrétnych oblastiach politiky, možno získať od úradu jednotlivých komisárov.  Kópiu dokumentu s výsledkami, ktoré Komisia dosiahla, možno nájsť na internetovej adrese:    http://ec.europa.eu/commission_barroso/president/priorities/bilan/index_en.htm
