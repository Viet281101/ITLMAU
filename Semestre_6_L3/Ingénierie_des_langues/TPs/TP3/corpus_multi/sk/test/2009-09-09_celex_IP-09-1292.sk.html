IP/09/1292  V Bruseli 9. septembra 2009  Spotrebitelia: zásah EÚ proti webovým stránkam, na ktorých sa predáva elektronický spotrebný tovar  Komisárka EÚ na ochranu spotrebiteľa Meglena Kuneva dnes oznámila výsledky prešetrovania na úrovni celej EÚ – za účasti 26 členských štátov, Nórska a Islandu, ktoré sa týkalo zavádzajúcej reklamy a nekalých praktík na webových stránkach, na ktorých sa predáva elektronický spotrebný tovar. Prešetrovanie sa týkalo 369 webových stránok, na ktorých sa spotrebiteľom predáva šesť najpopulárnejších druhov elektronického spotrebného tovaru v EÚ – digitálne fotoaparáty, mobilné telefóny, osobné hudobné prehrávače, DVD prehrávače, počítač ové vybavenie a hracie konzoly. Preskúmaných bolo 200 najväčších webových stránok, na ktorých sa predáva elektronika, ako aj viac ako 100 webových stránok, ktoré boli vybrané na základe sťažností spotrebiteľov. Z výsledkov kontrol vykonaných v máji tohto roku vyplýva, že 55 % preskúmaných webových stránok ukazovalo nejasnosti najmä v súvislosti so: zavádzajúcimi údajmi o právach spotrebiteľa; zavádzajúcimi údajmi o celkovej cene tovaru alebo neúplnými kontaktnými údajmi predajcu. Po počiatočných kontrolách vnútroštátnymi orgánmi bude nasledovať vynucovacia fáza, keď vnútroštátne orgány kontaktujú spoločnosti a vyžadujú od nich, aby opravili chybné údaje na svojich webových stránkach alebo objasnili svoju pozíciu. V prvej fáze uverejnili tri krajiny – Island, Lotyšsko a Nórsko – názvy webových stránok, ktorých sa prešetrovanie týka (pozri   MEMO/09/379   ).  Meglena Kuneva, komisárka EÚ na ochranu spotrebiteľa, uviedla: „Zamerali sme sa na webové stránky, na ktorých sa predáva elektronika, pretože listy, ktoré dostávam, ako aj množstvo sťažností doručených európskym spotrebiteľským centrám sú dôkazom toho, že táto oblasť predstavuje pre spotrebiteľov skutočný problém. Zistili sme, že viac ako polovica maloobchodných internetových predajcov zavádza spotrebiteľov. Toto je celoeurópsky problém, ktorý si vyžaduje riešenie na európskej úrovni. V najbližších mesiacoch je potrebné vykonať množstvo práce v záujme nápravy v tomto odvetví, pretože európsky spotrebitelia si zaslúžia lepší prístup.“   Trh spotrebného elektronického tovaru   Celkový obrat maloobchodného internetového predaja spotrebného elektronického tovaru v Európe predstavuje približne 6,8 miliárd EUR (2007), čo znamená, že na internete zakúpil elektroniku (vrátane fotoaparátov) zhruba jeden zo štyroch spotrebiteľov v EÚ. Viac ako tretina sťažností týkajúca sa internetového predaja, ktorými sa zaoberala sieť európskych spotrebiteľských centier v roku 2007, súvisela s nákupom elektronického vybavenia.  Celoplošné prešetrovanie  V máji 2009 vnútroštátne orgány (koordinované Európskou komisiou) kontrolovali, či webové stránky, na ktorých sa predáva elektronický spotrebný tovar, spĺňajú tri hlavné právne predpisy EU v oblasti ochrany spotrebiteľa: smernicu o predaji na diaľku, smernicu o elektronickom obchode a smernicu o nekalých obchodných praktikách (pre ďalšie podrobnosti pozri   MEMO/09/379   ).  Celoplošné prešetrovanie bolo zamerané na tri kľúčové oblasti:     1. Kontaktné údaje predajcu: Podľa právnych predpisov EÚ musia byť k dispozícií úplné údaje o názve, adrese a emailovej adrese predajcu.    2. Jasné údaje o ponuke (celková cena a jasný opis tovaru): Podľa právnych predpisov EÚ o ochrane spotrebiteľa musia predajcovia na internete poskytnúť jasné údaje o vlastnostiach výrobku, ako aj uviesť celkovú cenu (vrátane daní), všetky dodatočné náklady na doručenie a platobné podmienky. Konečná cena, ktorú treba uhradiť musí byť taká istá, ako cena uvedená pred nákupom.    3. Jasné údaje o právach spotrebiteľa: Podľa právnych predpisov EÚ o ochrane spotrebiteľa musia byť spotrebitelia informovaní o ich „práve na vrátenie“, t. j. tovar zakúpený na diaľku je možné vrátiť v lehote minimálne 7 dní bez uvedenia dôvodu. Prešetrovanie takisto skúmalo presnosť ďalších údajov poskytovaných o právach spotrebiteľa t. j. o vrátení peňazí v záručnej lehote.   Výsledky Výsledky rýchleho prešetrovania boli nasledovné:    55 % z 369 preskúmaných webových stránok ukázalo nezrovnalosti, ktoré sa ďalej prešetrujú. 13 % problematických stránok bude vyžadovať cezhraničnú spoluprácu medzi vnútroštátnymi orgánmi. Najčastejšie zistené problémy boli tieto:    Zavádzajúce údaje o právach spotrebiteľa (66 % problémových stránok) Zákazníci nie sú vôbec alebo sú zle informovaní o svojom „práve na vrátenie“ – práve na zrušenie nákupu vykonaného na diaľku v lehote minimálne sedem dní a práve vrátiť tovar bez uvedenia dôvodu. Spotrebitelia boli napríklad informovaní, že obchodník neprijíma vrátený tovar alebo že majú iba právo na výmenu tovaru, ale nie na vrátenie peňazí. V ďalších prípadoch boli spotrebitelia nesprávne informovaní o ich práve na opravu poškodeného výrobku v období minimálne dvoch rokov od jeho zakúpenia (napr. boli informovaní, že toto právo majú iba jeden rok).    Zavádzajúce údaje o celkovej cene (45 % problémových stránok). Napríklad údaje o dodatočných poplatkoch za doručenie neboli uvedené alebo ich bolo ťažké nájsť. Tieto príplatky boli potom prirátané v konečnej fáze platby. Niektoré webové stránky zašli až tak ďaleko, že sľubovali „doručenie zdarma“ alebo „všetko v cene“, aj keď sa v skutočnosti účtovali poplatky za doručenie.    Chýbajúce alebo neúplné kontaktné údaje predajcu (33 % problémových stránok). Podrobnosti zahŕňajúce názov predajcu, jeho adresu a e-mailovú adresu chýbali alebo boli neúplné, aby nebolo možné sa na neho v prípade problémov obrátiť.   Čo bude nasledovať?  Vnútroštátne orgány nadviažu kontakt s predajcami a požiadajú ich o objasnenie ich postoja alebo nápravu zistených problémov. V prípade, že predajcovia neopravia svoje webové stránky tak, aby zodpovedali právnym predpisom, vystavujú sa riziku právneho postihu vo forme pokuty alebo ukončenia prevádzky webových stránok. Výsledky presadzovania tohto opatrenia na úrovni celej EÚ budú predložené v polovici roku 2010. Ukážky dobrých a zlých webových stránok, na ktorých sa predávajú elektronické tovary:   http://ec.europa.eu/consumers/enforcement/sweep/electronic_goods/index_en.htm
