IP/09/1347  V Bruseli 23. septembra 2009 Komisia prijala legislatívne návrhy na posilnenie finančného dohľadu v Európe  (pozri   MEMO/09/404   &amp;   MEMO/09/405   ) Európska komisia dnes schválila dôležitý balík návrhu právnych predpisov na výrazné posilnenie dohľadu vo finančnom sektore v Európe. Cieľom týchto vylepšených dohôd o spolupráci je udržateľným spôsobom posilniť finančnú stabilitu v celej EÚ, zabezpečiť jednotné uplatňovanie a presadzovanie rovnakých základných technických predpisov, v počiatočnom štádiu identifikovať riziká v systéme a v núdzových situáciách a pri riešení sporov medzi orgánmi dohľadu dokázať spoločne postupovať oveľa účinnejšie. Na základe právnych predpisov sa zriadi nový Európsky výbor pre systémové riziká (ESRB) na odhaľovanie rizík v oblasti finančného systému ako celku, ktorého hlavnou úlohou bude zabezpečovať včasné varovania, ktoré si vyžadujú rýchlu reakciu. Takisto vznikne Európsky systém orgánov pre finančný dohľad (ESFS), ktorý sa skladá z vnútroštátnych orgánov dohľadu, ako aj tri nové európske orgány dohľadu pre oblasť bankovníctva, cenných papierov a poisťovníctva a dôchodkového poistenia.    Predseda Európskej komisie José Manuel Barroso povedal: „Finančné trhy sú európske a globálne, nielen vnútroštátne. Dohľad nad nimi sa musí takisto uskutočňovať na európskej a globálnej úrovni. Dnes navrhujeme nový európsky systém dohľadu, a to s politickou podporou členských štátov a na základe správy de Larosièra. Naším cieľom je ochraňovať európskych daňových poplatníkov pred tým, aby sa opakovala situácia z jesene roku 2008, keď vlády museli do bánk naliať miliardy EUR. Tento európsky systém môže byť takisto inšpiráciou pre globálny systém a v Pittsburghu ho budeme obhajovať.“  Komisár pre vnútorný trh a služby Charlie McCreevy v tejto súvislosti uviedol: „Tento balík predstavuje rýchlu a rozsiahlu akciu Komisie, ktorej cieľom je odstránenie nedostatkov v oblasti európskeho finančného dohľadu a ktorá pomôže zabrániť vzniku finančnej krízy v budúcnosti. Odporúčam tento balík Rade a Parlamentu na rýchle schválenie, aby nové štruktúry mohli začať fungovať v roku 2010.“  Komisár pre hospodárske a menové záležitosti Joaquín Almunia povedal, že: „zriadením európskeho výboru pre systémové riziká na odhaľovanie a prevenciu rizík v oblasti finančnej stability v EÚ a novými dohodami na zlepšenie dohľadu na inštitucionálnej úrovni sa významne prispeje k odstraňovaniu nerovnováhy v našich finančných systémoch, ako aj k riešeniu nedostatkov v našom systéme finančného dohľadu, ktoré sa aspoň čiastočne podieľali na vzniku finančnej krízy.“  Súčasná finančná kríza poukázala na nedostatky rámca EÚ pre dohľad, ktorý je na vnútroštátnej úrovni stále rozdrobený, a to aj napriek vytvoreniu európskeho jednotného trhu pred viac ako desiatimi rokmi a významu celoeurópskych inštitúcií. Cieľom dnešných legislatívnych návrhov je tieto nedostatky odstrániť tak na úrovni makroprudenciálneho, ako aj mikroprudenciálneho dohľadu vytvorením:    Európskeho výboru pre systémové riziká (ESRB) na monitorovanie a vyhodnocovanie rizík v oblasti stability finančného systému ako celku („mikroprudenciálny dohľad“). ESRB zabezpečí včasné varovanie o systémových rizikách, ktoré sa môžu hromadiť, a v prípade potreby predloží odporúčania opatrení na riešenie týchto rizík.    Európskeho systému orgánov pre finančný dohľad (ESFS) pre dohľad nad jednotlivými finančnými inštitúciami („mikroprudenciálny dohľad“) pozostávajúci zo siete vnútroštátnych orgánov finančného dohľadu spolupracujúcich s novými európskymi orgánmi dohľadu, ktoré vznikli transformáciou existujúcich výborov pre oblasť bankovníctva, cenných papierov, poisťovníctva a dôchodkového poistenia. Ide o Európsky orgán pre bankovníctvo (EBA), Európsky orgán pre poisťovníctvo a dôchodkové poistenie zamestnancov (EIOPA) a Európsky orgán pre cenné papiere a trhy (ESMA).   V právomoci ESRB bude vydávanie odporúčaní a varovaní pre členské štáty (vrátane vnútroštátnych orgánov dohľadu) a európske orgány dohľadu, ktorými sa tieto štáty a orgány budú musieť riadiť. V opačnom prípade budú musieť vysvetliť, prečo tak neurobili. Hlavní predstavitelia ECB, národných centrálnych bánk, európskych orgánov dohľadu a vnútroštátnych orgánov dohľadu sa budú zúčastňovať na práci ESRB. Zriadenie ESRB je v súlade s niekoľkými iniciatívami na multilaterálnej úrovni alebo mimo EÚ vrátane Rady pre finančnú stabilitu vytvorenej predstaviteľmi G20. Pokiaľ ide o mikroprudenciálny dohľad, existujú tri výbory finančných služieb pre mikrofinančný dohľad (dohľad nad jednotlivými finančnými inštitúciami) na úrovni EÚ, ktoré však majú len poradné právomoci: Výbor európskych orgánov bankového dohľadu (CEBS), Výbor európskych orgánov dohľadu nad poisťovníctvom a dôchodkovým poistením zamestnancov (CEIOPS) a Výbor európskych regulačných orgánov cenných papierov (CESR). Nové orgány preberú na seba všetky funkcie týchto výborov a okrem toho získajú osobitné právomoci vrátane:   prípravy návrhov technickým noriem rešpektujúc zásady lepšej právnej regulácie,   riešenia sporov medzi vnútroštátnymi orgánmi dohľadu, ak sú na základe právnych predpisov povinné spolupracovať alebo dospieť k vzájomnej dohode,   prispenia k zabezpečeniu jednotného uplatňovania technických pravidiel Spoločenstva (vrátane partnerských preskúmaní),   v prípade Európskeho orgánu pre cenné papiere a trhy priamy dohľad nad ratingovými agentúrami,   koordinačnej úlohy v núdzových situáciách.   Tieto návrhy boli predmetom rozsiahlych konzultácií tak po uverejnení odporúčaní skupiny expertov poverenej predsedom Barrosom a pod vedením bývalého výkonného riaditeľa IMF Jacquesa de Larosièra, ako aj v období od konca mája do polovice júla po tom, ako Komisia predložila svoje návrhy Európskej rade. Počas júnového samitu EÚ bol schválený nový rámec pre dohľad a vyslovená požiadavka, aby sa urýchlene prijali nevyhnutné legislatívne texty. Viac informácií sa nachádza na webovej stránke:    http://ec.europa.eu/internal_market/finances/committees/index_en.htm      http://ec.europa.eu/economy_finance/thematic_articles/article15861_en.htm
