IP/09/1165  V Bruseli 20. júla 2009 Miguel Induráin pomáha pri výbere konečných návrhov nového oficiálneho ekologického loga EÚ  Známy cyklista Miguel Induráin podporil 20. júla 2009 súťaž o ekologické logo EÚ, ktorú organizuje Európska komisia. Miguel Induráin, ktorý sa preslávil tým, že päťkrát po sebe vyhral Tour de France a dvakrát vyhral aj Giro d´Italia, sa stretol s porotou súťaže, aby vybrali najlepšie návrhy pre túto celoeurópsku značku. Miguel Induráin, syn poľnohospodára, celý život rozširoval svoje vedomosti o výžive a má osobné skúsenosti s tým, ako by sa mali uplatňovať v praxi. Jeho zanietenosť športovca a silné presvedčenie o prospešnosti zdravej stravy boli hodnotnou pomocou pre porotu pri rozhodovaní o tom, ktoré logá najlepšie reprezentujú ekologické výrobky a postúpia do finále súťaže.  Porotu, ku ktorej sa Miguel Induráin pripojil v poslednom výberovom kole, tvorili odborníci z oblasti ekologického poľnohospodárstva a výroby a medzinárodne uznávaní profesionálni dizajnéri.  Medzi známych členov poroty patrí kreatívny riaditeľ Erik Spiekermann z Nemecka, Riitta Brusila-Räsänenová , profesorka grafického dizajnu na Laponskej univerzite vo Fínsku,  mladý dizajnér z Poľska Szymon Skrzypczak , držiteľ rôznych ocenení,  Elisabeth Mercierová , riaditeľka Agence BIO z Francúzska,  Urs Niggli , riaditeľ Výskumného ústavu ekologického poľnohospodárstva (FiBL) zo Švajčiarska,  Tom Václavík z Českej republiky, odborník na marketing ekologických výrobkov a predseda International Organic Retailers Association (Medzinárodné združenie predajcov ekologických výrobkov),  a Craig Sams , predseda združenia Soil Association z Veľkej Británie.  Porote predsedal Rob Vermeulen , bývalý predseda Pan-European Brand Design Association (Celoeurópske združenia pre značkový dizajn).   Najlepšie vybraté návrhy sa uverejnia, aby európska verejnosť mohla hlasovať o konečnom výhercovi.  Vybraté návrhy budú uverejnené na stránke   http://ec.europa.eu/agriculture/organic/logo/index_sk.htm   do konca roka.  Na výbere víťazného loga sa môže zúčastniť každý občan EÚ.  Od júla 2010 sa bude nové logo používať pri všetkých ekologických výrobkoch v celej Európskej únii.  V protiklade s už existujúcim ekologickým logom EÚ, ktoré sa používalo na dobrovoľnej báze, bude používanie nového loga povinné pre všetky výrobky v spotrebiteľskom balení, ktoré pochádzajú z 27 členských štátov.   Nové logo pomôže uistiť európskych spotrebiteľov, že výrobky, ktoré si kupujú, sú skutočne ekologického pôvodu a že majú v celej Európskej únii rovnakú štandardnú kvalitu.
