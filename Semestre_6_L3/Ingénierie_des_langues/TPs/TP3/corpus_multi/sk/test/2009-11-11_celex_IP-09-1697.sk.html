IP/09/1697 V Bruseli 11. novembra 2009 Jednoduchšie získavanie dôkazov v trestných veciach z iných členských štátov a zaistenie ich prípustnosti  Komisia dnes prijala zelenú knihu s cieľom podniknúť ďalšie kroky na zlepšenie spolupráce medzi členskými štátmi, pokiaľ ide o získavanie dôkazov v trestných veciach. Komisia uvažuje o nahradení súčasného fragmentovaného právneho režimu získavania dôkazov v trestných veciach jedným nástrojom založeným na zásade vzájomného uznávania, ktorý sa bude vzťahovať na všetky druhy dôkazov, a o zavedení spoločných noriem s cieľom zaistiť ich prípustnosť pred súdmi. Zelená kniha zahŕňa konzultácie s členskými štátmi a príslušnými zainteresovanými stranami týkajuce sa opodstatnenosti tohto prístupu a ďalších súvisiacich otázok. Jacques Barrot, podpredseda Komisie a komisár zodpovedný za slobodu, bezpečnosť a spravodlivosť, povedal: „Pri konfrontácii s cezhraničnou trestnou činnosťou nesmú rozdiely medzi justičnými systémami členských štátov a nedostatky vo vzájomnom uznávaní súdnych rozhodnutí brániť výkonu spravodlivosti. V tejto súvislosti je obzvlášť dôležité podporovať účinnejšiu spoluprácu pri získavaní všetkých druhov dôkazov v trestných veciach, a tak zjednodušiť a zrýchliť justičnú spoluprácu medzi členskými štátmi.“  V súčasnosti platné pravidlá týkajúce sa získavania dôkazov z iného členského štátu pozostávajú z množstva paralelne existujúcich nástrojov, ktoré sú založené na rozdielnych zásadách a majú rôznu oblasť pôsobnosti. Uplatňovanie týchto pravidiel je preto zložité, môže spôsobovať neistotu odborníkov pôsobiacich v tejto oblasti a viesť k tomu, že na získanie potrebných dôkazov sa nevyužívajú najvhodnejšie nástroje. V konečnom dôsledku tak môžu tieto faktory brániť účinnej cezhraničnej spolupráci. Okrem toho otázka prípustnosti dôkazov získaných z iného členského štátu pred súdmi sa rieši len nepriamo, keďže neexistujú žiadne spoločné normy pre zhromažďovanie dôkazov. Vzniká tak riziko, že pravidlá pre získavanie dôkazov v trestných veciach budú účinne fungovať len medzi členskými štátmi, ktoré majú podobné vnútroštátne normy pre zhromažďovanie dôkazov. V súlade s cieľmi stanovenými v oznámení z 10. júna 2009 nazvanom „Priestor slobody, bezpečnosti a spravodlivosti pre občanov“ má Komisia v úmysle podniknúť ďalšie kroky na zlepšenie spolupráce medzi členskými štátmi, pokiaľ ide o získavanie dôkazov v trestných veciach. Komisia uvažuje o nahradení existujúceho právneho režimu získavania dôkazov v trestných veciach jedným nástrojom, ktorý by bol založený na zásade vzájomného uznávania a vzťahoval by sa na všetky druhy dôkazov. Uvažuje tiež o zavedení spoločných noriem pre zhromažďovanie dôkazov v trestných veciach. Cieľom zelenej knihy je prekonzultovať s členskými štátmi a príslušnými zainteresovanými stranami opodstatnenosť tohto prístupu a ďalšie súvisiace otázky.    http://www.ec.europa.eu/commission_barroso/barrot/welcome/default_sk.htm
