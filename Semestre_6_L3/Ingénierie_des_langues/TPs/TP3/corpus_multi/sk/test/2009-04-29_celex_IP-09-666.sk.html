IP/09/666
V Bruseli 29. apríla 2009Finančné služby: Komisia
navrhuje opatrenia na lepšiu ochranu investorov v súvislosti s
balíkmi retailových investičných
produktovEurópska komisia sa zaviazala zásadne
zlepšiť opatrenia na ochranu investorov pri kúpe hlavných
retailových investičných produktov. Nezrovnalosti
v platných štandardoch môžu investorov
poškodiť a viesť k narušeniu hospodárskej
súťaže na retailovom investičnom trhu. Komisia dospela vo
svojom oznámení o balíkoch retailových
investičných produktov k záveru, že je
potrebné zlepšiť a zjednotiť požiadavky na
informácie o produktoch a pravidlá ich predaja. V
tomto oznámení sa navrhuje nový horizontálny
legislatívny prístup vychádzajúci
z najlepších v súčasnosti platných
požiadaviek, ktoré sa uplatnia na všetky príslušné
produkty. Komisia začne teraz pracovať na podrobných
legislatívnych návrhoch, ktorými sa tento nový prístup
uplatní v praxi, pričom do konca roka 2009 poskytne informácie o
tom, ktorým smerom sa táto činnosť uberá.
Komisár pre vnútorný trh a služby Charlie McCreevy
v tejto súvislosti uviedol: „Finančná kríza
znova ukázala, aké je dôležité, aby drobní
investori mohli prijímať informované investičné
rozhodnutia. Je nevyhnutné, aby investori dostávali
dôveryhodné a zrozumiteľné informácie
o investíciách, ktoré uskutočňujú, a aby
tí, ktorí investičné produkty predávajú, vždy
zaobchádzali s investormi čestne a zameriavali sa na ich potreby.
Ambiciózny pracovný program, ktorý sme dnes predstavili, by
nás mal posunúť o dosť bližšie k tomuto
cieľu tým, že sa ním zabezpečí regulácia
informácií o balíkoch retailových
investičných produktov a ich predaji na základe
jednotných vysokých štandardov.“
Uvedené návrhy sa zameriavajú na poskytovanie
informácií o produktoch a procesy predaja všetkých
balíkov retailových investičných produktov, ako sú
napríklad investičné fondy, investičné poistenie a
rôzne druhy štruktúrovaných produktov. Tieto produkty
majú na retailovom investičnom trhu významný podiel,
uspokojujú podobné potreby investorov a predstavujú
porovnateľné a dôležité výzvy, pokiaľ ide o
ich ochranu. 
Spomínané oznámenie v tejto etape nezahŕňa
podrobné legislatívne návrhy, ale stanovuje všeobecné
zásady horizontálneho prístupu k informáciám o
produktoch a postupom predaja a zaväzuje Komisiu k predloženiu
legislatívnych návrhov zameraných na dosiahnutie týchto
výsledkov.
KontextTrh s balíkmi retailových investičných produktov je
veľmi veľký, pričom jeho hodnota podľa odhadov
dosahovala na konci roka 2008 výšku až 8 biliónov
EUR.
Tieto produkty môžu drobným investorom priniesť
značné výhody. Sú však často zložité a
pre investorov je ťažké plne im porozumieť, najmä
pokiaľ ide o ich riziká a náklady.
Tieto návrhy sú súčasťou programu reforiem,
ktorý Komisia predstavila vo svojom oznámení pre jarné
zasadnutie Európskej rady (IP/09/351)
s cieľom obnoviť dôveru a do budúcnosti zabezpečiť
zodpovedné finančné trhy.
Komisia spolupracovala s Výborom európskych regulačných
orgánov cenných papierov na návrhoch dokumentu
týkajúceho sa informácií o fondoch
PKIPCP[1] prínosných
pre investorov (tzv. kľúčové informácie pre
investorov), ktorý predstavuje dobré východisko pre ostatné
balíky retailových investičných produktov. 
Pravidlá predaja produktov, či už prostredníctvom
sprostredkovateľa alebo poskytovateľa produktu, upravujú
také otázky, ako je konflikt záujmov, stimuly
a vhodnosť predaja. Komisia sa domnieva, že
príslušné ustanovenia smernice o trhoch
s finančnými nástrojmi (MiFID) sú dobrým
štandardom pre predaj všetkých balíkov retailových
investičných produktov.Podrobnejšie
informácie sú k dispozícii na stránke:
http://ec.europa.eu/internal_market/finservices-retail/investment_products_en.htmMEMO/09/210
[1] Podniky
kolektívneho investovania do prevoditeľných cenných
papierov.
