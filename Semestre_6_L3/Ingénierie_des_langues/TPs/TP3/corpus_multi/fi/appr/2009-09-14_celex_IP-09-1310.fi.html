IP/09/1310  Bryssel 14. syyskuuta 2009 Innovatiiviset lääkkeet ‑aloite: Eurooppa biolääkkeiden eturintamaan Innovatiiviset lääkkeet ‑aloite (IMI) on Euroopan komission ja eurooppalaisen lääketeollisuuden yhteisyritys. IMI, jota edusti Euroopan lääketeollisuuden yhdistysten liitto EFPIA, ilmoitti tänään yhteistyön ensimmäisestä tärkeästä saavutuksesta. IMI:n järjestämän toisen ehdotuspyynnön tutkimusaiheet julkistettiin. IMI:n tavoitteena on näiden aiheiden tutkimuksella nopeuttaa uusien lääkkeiden keksimistä ja kehittämistä syövän sekä tulehdus- ja tartuntatautien hoitoon. Toisen ehdotuspyynnön perusteella jaetaan rahoitusta 156,3 miljoonaa euroa, joista Euroopan komissio antaa 76,8 miljoonaa, ja EFPIA:n jäsenyhtiöiden odotetaan tarjoavan 79,5 miljoonaa luontoispalveluina. IMI esitteli myös tuoreen toimitusjohtajan, Michel Goldmanin, joka aloittaa virallisesti tehtävissään 16. syyskuuta.  EU:n tiede- ja tutkimuskomissaari Janez Poto čnik korosti aloitteen tärkeimpiä saavutuksia: ”IMI on meidän keinomme saada lääketieteen tutkimus- ja kehitysyhtiöt kiinnostumaan Euroopasta sekä varmistaa perustutkimuksen tulosten nopea hyödyntäminen uusissa innovatiivisissa hoidoissa. Tästä uudesta kiinnostavasta tutkimushankemekanismista pitäisi tulla pian tuloksia, ja toivomme, että eurooppalaisia potilaita voidaan pian hoitaa uusilla innovatiivisilla lääkkeillä.”  Arthur J. Higgins, Bayer HealthCare ‑yhtiön toimitusjohtaja ja EFPIA:n puheenjohtaja, ylisti lääketeollisuuden ja komission yhteistyötä: ”IMI osoittaa selvästi, että Eurooppa aikoo olla biolääkkeiden innovaatioiden eturintamassa. Pyrimme t&amp;k-toiminnan nopeuttamisella ja optimoinnilla poistamaan lääkekehityksen pullonkauloja. Siksi olemme jo investoineet 246 miljoonaa euroa – mukaan lukien 136 miljoonaa teollisuudelta – tähän mennessä rahoitettaviksi valittuihin hankkeisiin. Paras saavutus on ollut se, että tavallisesti keskenään kilpailevat lääkeyhtiöt sekä korkeakoulut on saatettu yhteen. Ne ponnistelevat nyt ennen näkemättömällä tavalla nopeuttaakseen innovatiivisten lääkkeiden keksimistä.”  Vasta nimitetty toimitusjohtaja, professori Michel Goldman, totesi: ”Olen hyvin iloinen, kun voin tulla IMI-aloitteeseen näin kiehtovassa vaiheessa. Sen kokemuksen perusteella, mikä minulla on julkisen ja yksityisen sektorin yhteisyrityksistä, pyrin ensimmäiseksi vahvistamaan yhteyksiä tiedemaailman ja teollisuuden välillä potilaiden hyväksi.”  Michel Goldmanin nimitys IMI:n uudeksi toimitusjohtajaksi on tärkeä vaihe kohti IMI:n täydellistä riippumattomuutta Euroopan komissiosta ja EFPIA:sta.  IMI:n hallitus on hyväksynyt uudet tutkimusaiheet kuultuaan laajasti eri sidosryhmiä,  joihin kuului mm. IMI:n tiedekomitea, jäsenvaltioiden edustajia, Euroopan komissio ja EFPIA:n jäseninä olevia lääkeyhtiöitä.  Kaikki ovat sitoutuneet yhteistyöhön julkisen ja yksityissektorin organisaatiossa, jotta näitä kysymyksiä voidaan käsitellä tehokkaammin. IMI:n toinen ehdotuspyyntökierros on tarkoitus käynnistää 30. lokakuuta 2009. Taustaa Julkisen ja yksityissektorin yhteisyritys IMI käynnistettiin vuonna 2007. Sen tavoitteena on tukea parempien lääkkeiden keksimistä ja kehittämistä potilaille poistamalla nykyisen lääkekehitysprosessin pullonkauloja. IMI:n kokonaisbudjetti vuosiksi 2008–2017 on 2 miljardia euroa (1 miljardi Euroopan yhteisöltä ja 1 miljardi teollisuudelta). IMI:n ensimmäinen ehdotuspyyntö julkaistiin huhtikuussa 2008. Ehdotuksia tuli 134 kappaletta. Niistä 15:lle on myönnetty yhteensä 246 miljoonaa euroa. Michel Goldman Michel Goldman on immunologian professori Belgiassa sijaitsevan Brysselin vapaan yliopiston (ULB) lääketieteellisessä tiedekunnassa. Hänen saavutuksiinsa kuuluu yli 380:n immuunivälitteisiä häiriöitä ja immuuniperusteisia bioterapioita koskevan artikkelin julkaiseminen vertaisarvioiduissa tieteellisissä aikakauslehdissä. Hänelle myönnettiin vuonna 2000 Joseph Maisin ‑palkinto, joka on Belgian tieteellisen tutkimuksen rahaston kliinisten tieteiden alalla jakama merkittävä kunnianosoitus. Thomson Institute for Scientific Information julisti hänet ISI:n laajasti siteeratuksi tiedemieheksi vuonna 2006. IMI:n toisen ehdotuspyynnön yhdeksän tutkimusaihetta   Kuvantamisessa käytettävät biologiset merkkiaineet syöpälääkkeiden kehittämiseen   Uudet työvälineet kohteen validoimiseksi lääkkeen tehon parantamiseksi (onkologia)   Molekulaariset biomerkkianeet: syöpähoidon kehittämisen nopeuttaminen ja potilaan hoidon hienosäätö   Nopeiden hoitopaikassa tehtävien diagnostisten testien kehittäminen bakteeridiagnoosiin kliinisten potilastutkimusten ja praktiikan helpottamiseksi   Poikkeavien mukautuvien immuunimekanismien ymmärtäminen   Yhteyksien löytäminen koe-eläinmallien ja ihmisen kroonisten immuunivälitteisten sairauksien välillä   Lääkkeiden ja/tai tautien mallinnus: kirjasto ja kehys   Avoin farmakologinen alue   Sähköiset potilastiedot.    Lisätietoja IMI:stä    http://imi.europa.eu   ja  http://www.imi-europe.org    Katso myös  IP/08/662 ja   IP/09/802   .
