IP/09/341
Bryssel 3. maaliskuuta 2009EU käynnisti kampanjan sukupuolten
välisen palkkaeron poistamiseksiEuroopan komissio on tänään
käynnistänyt EU:n laajuisen kampanjan, jonka tarkoituksena on auttaa
poistamaan sukupuolten välinen palkkaero. EU:n talouden piirissä
naiset ansaitsevat keskimäärin 17,4 prosenttia vähemmän kuin
miehet. Kansainvälisenä naisten päivänä, 8.
maaliskuuta, käynnistettävän kampanjan perusajatuksena on
yksinkertaisesti ”sama palkka samanarvoisesta
työstä”. Pyrkimyksenä on lisätä tietoisuutta
sukupuolten välisestä palkkaerosta, sen syistä ja sen
poistamiskeinoista.
EU:n tasa-arvoasioista vastaavan komission jäsenen Vladimir Špidlan
mukaan sukupuolten väliseen palkkaeroon on monia syitä, ja siihen
tarvitaan monia ratkaisuja. ”Palkkaeron poistaminen edellyttää
toimia kaikilla tasoilla sekä kaikkien osapuolten sitoutumista – niin
työnantajien ja ammattiliittojen kuin kansallisten viranomaisten ja
jokaisen kansalaisenkin. Kampanjamme auttaa ihmisiä tiedostamaan paremmin,
miksi naiset ansaitsevat Euroopassa edelleen niin paljon vähemmän kuin
miehet ja mitä me voimme tehdä asialle. Nykyisessä
taloustilanteessa naisten ja miesten tasa-arvo on entistäkin
tärkeämpää. Muutos voidaan saada aikaan ainoastaan ottamalla
käyttöön kaikki taidot.”
Sama palkka samasta työstä on yksi Euroopan unionin
perusperiaatteista. Se sisällytettiin Rooman sopimukseen vuonna 1957, ja
vuonna 1975 siitä säädettiin jo direktiivillä, joka
kieltää kaikenlaisen palkkasyrjinnän naisten ja miesten
välillä, kun on kyse samasta tai samanarvoisesta työstä.
Tämän tuloksena yksinkertaiset ja näkyvät suoran
syrjinnän tapaukset – palkkaero siitä huolimatta, että mies
ja nainen, joilla on samanlainen kokemus ja ammattitaito, tekevät
täsmälleen samaa työtä samoin tuloksin – ovat
vähentyneet suuresti EU:n ja kansallisen samapalkkaisuutta koskevan
lainsäädännön tehokkuuden ansiosta. Mutta mikä on
selityksenä EU:ssa edelleen olevaan 17,4 prosentin suuruiseen sukupuolten
väliseen palkkaeroon?
Naisten ja miesten välisellä palkkaerolla tarkoitetaan eroa naisten
ja miesten keskituntipalkassa ennen veroja koko talouden piirissä.
Palkkaero kertoo työmarkkinoilla vallitsevasta syrjinnästä ja
eriarvoisuudesta, jotka koskettavat pääosin naisia. Naisten työ
katsotaan yhä usein arvoltaan vähäisemmäksi kuin miesten
tekemä työ, ja naiset työskentelevät usein aloilla, joilla
palkat ovat keskimäärin alhaisemmat kuin miesvaltaisilla aloilla.
Esimerkiksi vallintamyymälöiden naispuoliset kassanhoitajat
ansaitsevat yleensä vähemmän kuin varastomiehet.
Palkkaero vähentää myös naisten elinaikaisia ansioita ja
eläkkeitä ja aiheuttaa näin köyhyyttä
myöhemmällä iällä. Iältään
vähintään 65-vuotiaista naisista 21 prosenttiin kohdistuu
köyhyysriski, kun miesten kohdalla sama osuus on 16 prosenttia.
Kampanjan tavoitteena on lisätä tietoisuutta palkkaerosta ja
siitä, miten se voidaan poistaa. Kampanjan kohteena ovat kansalaiset,
työnantajat ja työntekijät, ja sillä tuodaan esiin eri
puolilta Eurooppaa hyviä käytäntöjä palkkaeron
torjumiseksi. Lisäksi jaetaan kampanjaan liittyviä välineitä
työnantajille ja ammattiliitoille EU:n tasolla ja jäsenvaltioissa.
Kampanjaan sisältyy myös verkkosivusto, mainoksia eurooppalaisessa
lehdistössä sekä julistekampanja.
Kampanja on jatkoa komission vuonna 2007 antamaan palkkaeroa koskevaan
poliittiseen tiedonantoon, jossa analysoitiin eron syitä ja suunniteltiin
EU:n tason toimia. Tiedonannossa korostettiin, että on tarpeen
lisätä tietoisuutta palkkaerosta sekä keinoista sen poistamiseksi
toimimalla kaikilla tasoilla, ottamalla kaikki osapuolet mukaan ja
keskittymällä kaikkiin eron taustalla oleviin tekijöihin.
Vuotuinen tasa-arvokertomus
Komissio esittelee tänään myös vuoden 2009 kertomuksen
naisten ja miesten välisestä tasa-arvosta. Siinä vahvistetaan,
että vaikka sukupuolten välisessä tasa-arvossa on jonkin verran
edistytty, useilla alueilla on edelleen huomattavia eroja. Naisten
työllisyysaste on viime vuosina noussut tasaisesti (naisten
työllisyysaste nyt 58,3 prosenttia ja miesten 72,5 prosenttia), mutta
naiset ovat edelleen miehiä useammin osapäivätöissä
(31,2 prosenttia naisista ja 7,7 prosenttia miehistä) ja naiset ovat
enemmistönä aloilla, joilla palkat ovat alhaisempia (yli 40 prosenttia
naisista työskentelee terveyden, koulutuksen tai julkishallinnon alalla
– kaksi kertaa miehiä enemmän). Kaikista uusista
yliopistotutkinnon suorittaneista naisia on kuitenkin 59 prosenttia.
Naisten ja miesten osallistuminen päätöksentekoon
Komission toimeksiannosta laadittu tuore asiantuntijaraportti vahvistaa,
että naiset ovat myös erittäin aliedustettuina talouden
päätöksenteossa ja Euroopan politiikassa. EU:n kaikkien 27
jäsenvaltion keskuspankin johdossa on mies. Naisten aliedustus
huipputasolla korostuu suuryrityksissä, sillä lähes 90 prosenttia
keskeisten yritysten (joista lasketaan kunkin maan ns. blue chip -indeksi)
hallitusten jäsenistä on miehiä. Tämä luku ei ole
juurikaan parantunut viime vuosina.
Kansallisten parlamenttien naisedustajien osuus on noussut noin puolella
viimeisen vuosikymmenen aikana: vuonna 1997 osuus oli 16 prosenttia ja vuonna
2008 se oli 24 prosenttia. Euroopan parlamentissa osuus on hieman tätä
suurempi (naisia 31 prosenttia). Jäsenvaltioiden hallituksissa miehiä
on keskimäärin kolme yhtä naista kohden (naisia 25 prosenttia,
miehiä 75 prosenttia).
MEMO/09/91
Lisätietoja:
Palkkaeron vastaisen kampanjan verkkosivut
http://ec.europa.eu/equalpay 
Vuoden 2009 kertomus naisten ja miesten välisestä tasa-arvosta
http://ec.europa.eu/social/main.jsp?catId=418&amp;langId=fi
Naiset Euroopan politiikassa – aika toimia
http://ec.europa.eu/employment_social/publications/booklets/equality/pdf/ke8109543_en.pdfSukupuolten välistä palkkaeroa sekä naisten ja miesten
osallistumista päätöksentekoon koskevia
videouutislähetyksiä
http://www.tvlink.org
