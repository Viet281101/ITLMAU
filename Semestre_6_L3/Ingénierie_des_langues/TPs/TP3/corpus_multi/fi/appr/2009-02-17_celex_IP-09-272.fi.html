IP/09/272
Bryssel 17. helmikuuta 2009Ensimmäinen EU:n terveysalan
journalistipalkinto jaetaan osana EU potilaiden asialla
-kampanjaaEuroopan komissio käynnistää
tänään ensimmäisen EU:n terveysalan journalistikilpailun,
johon voi osallistua lehdistössä tai internetissä julkaistulla
artikkelilla. Arvostettu palkinto on tärkeä osa hiljattain
käynnistettyä EU potilaiden asialla -kampanjaa. Palkinnolla annetaan
tunnustusta laadukkaalle terveysalan tiedottamiselle ja tehdään
sitä tunnetuksi Euroopan laajuisesti. Tarkoituksena on virittää
ja vilkastuttaa keskustelua terveysasioista ja erityisesti EU potilaiden asialla
-kampanjaan liittyvistä aloitteista. 
”Palkinnolla tunnustetaan journalistien työn merkitys ja vastuu
EU:n terveyspolitiikkaa ja -toimia koskevassa tiedottamisessa kansalaisille.  EU
potilaiden asialla -kampanjan aloitteita ovat muun muassa potilasturvallisuus,
elintenluovutus ja elinsiirrot, syöpäsairaudet, antibioottien
käyttö ja potilaiden hoito ulkomailla. Ne koskevat meitä kaikkia
ja osoittavat, että komissio asettaa kansalaiset etusijalle. Toivon
tämän kilpailun virittävän keskustelua paikallisesti,
jäsenvaltioissa ja koko EU:n tasolla”, totesi terveysasioista
vastaava komission jäsen Androulla Vassiliou.
Kilpailuun voi osallistua artikkelilla, joka on julkaistu
lehdistössä tai internetissä 2. heinäkuuta 2008
(ensimmäinen EU potilaiden asialla  -aloite) ja 15. kesäkuuta 2009
välisenä aikana. Artikkelit ilmoitetaan kilpailuun
käyttämällä online-lomaketta, joka on EU potilaiden asialla
-sivustolla, kuten myös kilpailun säännöt.
Voittajan valinnassa käytetään kaksivaiheista menettelyä.
Ensiksi jokaisen jäsenvaltion palkintolautakunta nimeää maastaan
yhden ehdokkaan palkinnon saajaksi. Kansallisiin palkintolautakuntiin kuuluu
kaksi terveysalan asiantuntijaa ja kaksi journalistia, ja komission edustusto
toimii puheenjohtajana. Toisessa vaiheessa  EU-palkintolautakunta, jonka
puheenjohtaja on terveys- ja kuluttaja-asioiden pääosaston
pääjohtaja Robert Madelin, valitsee voittajan ja kaksi muuta
palkinnonsaajaa. Kansallisten ja EU:n palkintolautakuntien jäsenten nimet
julkaistaan EU potilaiden asialla  -sivustolla. 
Kaikki 27 finalistia kutsutaan Brysseliin syksyllä 2009 EU:n
terveysasioita käsittelevään mediaseminaariin ja arvovaltaiseen
palkinnonjakoseremoniaan, jota emännöi komissaari Vassiliou.
Ensimmäinen palkinto on 5 000 euroa, toinen palkinto 3 000 euroa
ja kolmas 2 000 euroa. 
Journalistikilpailu ja EU potilaiden asialla -kampanja rahoitetaan EU:n
toisesta terveysalan toimintaohjelmasta 2008–2013.
EU:n terveysalan kilpailusta on tarkoitus tulla vuosittainen tapahtuma, ja
mukaan otetaan jossain vaiheessa myös audiovisuaaliset viestimet.
Tämä riippuu ensimmäisen kilpailun onnistumisesta ja
kokemuksista.
Ohjeet artikkelin toimittamiseksi ja lisätietoja EU:n terveysalan
journalistipalkinnosta on EU potilaiden asialla -sivustolla: 
http://ec.europa.eu/health-eu/europe_for_patients/index_fi.htmEU:n toinen terveysalan toimintaohjelma 2008–2013:
http://ec.europa.eu/health/ph_programme/pgm2008_2013_en.htm
