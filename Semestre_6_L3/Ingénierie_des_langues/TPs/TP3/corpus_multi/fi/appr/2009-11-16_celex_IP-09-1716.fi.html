IP/09/ 1716  Bryssel 16. marraskuuta 2009 Yritysten tutkimusinvestoinnit kasvoivat vuonna 2008 voimakkaammin EU:ssa kuin USA:ssa ja Japanissa  Talouskriisistä huolimatta yritysten tutkimusinvestoinnit kasvoivat vuonna 2008 maailmanlaajuisesti 6,9 prosenttia; tämä käy ilmi tänään julkaistusta EU:n teollisuuden tutkimusinvestointien vuoden 2009 tulostaulusta. EU:n yrityksissä (eli yrityksissä, joiden päämaja on EU:ssa) tutkimusinvestoinnit kasvoivat 8,1 prosenttia. Kasvu oli jo toisena vuotena peräkkäin huomattavasti voimakkaampaa EU:ssa kuin Yhdysvalloissa (5,7 %) ja Japanissa (4,4 %). Kymmenen parhaiten suoriutuneen yrityksen joukossa on kaksi EU:n yritystä: Volkswagen on kolmannella sijalla 5,93 miljardin euron tutkimusinvestoinneillaan, ja Nokia löytyy sijalta kahdeksan. Suurimmat tutkimusinvestoinnit maailmassa teki Toyota Motor. Se investoi tutkimukseen 7,61 miljardia euroa. Raportti osoittaa myös, että tutkimusinvestointien kasvu on voimakkainta nousevien talouksien maissa.  ” On hyvä uutinen, että EU:n yritykset jatkoivat tutkimusinvestointejaan myös vuoden 2008 talouskriisin aikana. Tämä on paras strategia, jotta yritykset voivat selvitä kriisistä entistä vahvempina. Meidän on tuettava EU:n yritysten pyrkimyksiä ja tarjottava kannustimia EU:n tutkimusintensiivisten alojen kehittämiseen. Tähän voivat vaikuttaa todellisen eurooppalaisen tutkimusalueen luominen sekä EU:n toimet, joilla edistetään älykkäitä investointeja tutkimus- ja kehitystoimintaan. Pidän myös tervetulleena tutkimusinvestointien kasvua vähähiilisten energiateknologioiden alalla toimivissa EU:n yrityksissä. Ne muodostavat uuden lähteen EU:n kasvulle ja työllisyydelle, ” totesi EU:n tiede- ja tutkimuskomissaari Janez Potočnik.   Euroopan komission laatima EU:n teollisuuden tutkimusinvestointien tu lostaulu osoittaa, että talouskriisistä huolimatta yritysten tutkimusinvestoinnit kasvoivat maailmanlaajuisesti 6,9 prosenttia vuonna 2008, kun vuonna 2007 kasvu oli 9,0 prosenttia (kuva 1). EU:n yritykset onnistuivat säilyttämään tutkimusinvestointien kasvun lähes entisellä tasollaan (8,1 prosenttia vuonna 2008 ja 8,8 prosenttia vuonna 2007), kun taas yhdysvaltalaisten yritysten tutkimusinvestointien kasvu pieneni vuoden 2007 8,6 prosentista 5,7 prosenttiin vuonna 2008. Eniten tutkimusinvestointejaan kasvattivat nousevan talouden maihin sijoittautuneet yritykset: Kiinassa kasvu oli 40 prosenttia, Intiassa 27,3 prosenttia, Taiwanissa 25,1 prosenttia ja Brasiliassa 18,6 prosenttia. Vaikka kriisin vaikutukset eivät vielä täysin näy yritysten tutkimusinvestoinneissa, ne käyvät selvemmin ilmi muista tulostauluun kootuista indikaattoreista, kuten yritysten liiketoiminnan tuotoista, jotka putosivat 30,5 prosenttia EU:n yrityksissä ja 19,1 prosenttia yhdysvaltalaisissa yrityksissä.  Yritysten kehityssuunnat  Kymmenen suurimman tutkimusinvestoijan joukossa on kaksi EU:n yritystä (Volkswagen ja Nokia), viisi yhdysvaltalaista yritystä (muun muassa Microsoft, General Motors ja Pfizer) sekä yksi japanilainen yritys eli kärkisijaa pitävä Toyota. Viidenkymmenen suurimman tutkimusinvestoijan listalla on 16 EU:n yritystä ja 18 yhdysvaltalaista yritystä, eli molempia on kaksi vähemmän kuin vuonna 2007. Japanilaisia yrityksiä listalla on puolestaan 13 eli neljä enemmän kuin vuonna 2007. Viidenkymmenen eniten investoineen yrityksen joukkoon kuuluvien EU:n yritysten keskimääräinen t&amp;k-intensiteetti (t&amp;k-investointien prosenttiosuus myynnistä) oli kuitenkin korkeampi kuin EU:n ulkopuolisten yritysten: EU:ssa tämä osuus oli 7,8 prosenttia ja EU:n ulkopuolella 6,8 prosenttia (kuva 2). Toimialojen kehityssuunnat  Yhdysvalloissa t&amp;k-menojen kasvu keskittyy pääasiassa aloille, joiden t&amp;k-intensiteetti on suuri, kuten lääke- ja bioteknologiaan ja tieto- ja viestintäteknologiaan. EU:ssa t&amp;k-menojen kasvu puolestaan jakautuu tasaisemmin eri alojen kesken.   Yhdysvaltalaiset yritykset ovat vahvistaneet johtoasemaansa korkean t&amp;k-intensiteetin aloilla kasvattamalla investointejaan 35 prosenttia viimeksi kuluneiden neljän vuoden aikana. EU:n yrityksissä vastaava kasvu on ollut vain 13,6 prosenttia (kuva 3). Vaikka Yhdysvaltojen korkean t&amp;k-intensiteetin sektori on t&amp;k-investointien kannalta katsottuna kaksi kertaa EU:n vastaavaa sektoria suurempi, t&amp;k-indikaattorit ja muut asiaan liittyvät indikaattorit osoittavat EU:n yritysten suorituskyvyn tällä sektorilla olevan samalla tasolla yhdysvaltalaisten kilpailijoiden kanssa.  EU:n yritykset ovat johtoasemassa keskikorkean ja keskimatalan t&amp;k-intensiteetin sektoreilla, kuten autojen ja niiden osien, elektroniikka- ja sähkölaitteiden sekä kemikaalien valmistuksessa.   Lääke- ja bioteknologiasektori vahvisti asemaansa suurimpana tutkimusinvestointien tekijänä sekä maailmanlaajuisesti että Yhdysvalloissa; alan tutkimusinvestoinnit kasvoivat koko maailmassa 18,9 prosenttia ja Yhdysvalloissa 25,0 prosenttia. Monet lääkeyhtiöt kasvattivat tutkimusinvestointejaan voimakkaasti. Näistä voidaan mainita Takeda Pharm. (+42,7 %), Boehringer Ingelheim (+21,9 %) ja Schering-Plough (+20,6%). Merck (USA), Johnson &amp; Johnson ja Pfizer puolestaan vähensivät tutkimusinvestointejaan 1–2 prosenttia.  Autojen ja niiden osien valmistusteollisuus on maailmanlaajuisesti kolmannella sijalla (kasvu 17,1 %), mutta ensimmäisellä sijalla EU:ssa (25,0 %) ja Japanissa (27,0 %). Vaikka talouskriisi kohdistuikin ensimmäisenä tähän alaan, eräiden autonvalmistajien t&amp;k-menojen kasvu on viime vuonna ollut kaksinumeroista: Volkswagen (+20,4 %), Peugeot (+14,4 %) ja Fiat (+14,1 %). Toiset yritykset vähensivät tutkimusinvestointejaan merkittävästi, esim. Renault (‑9,2 %), Daimler (-9,1 %), BMW (-8,9 %), Ford Motor (-2,7 %) ja General Motors (‑1,2 %).  Tämän vuoden tulostaulu vahvistaa, että tutkimus- ja kehitystoiminta on ollut aktiivista myös uusiutuvia energialähteitä hyödyntävien teknologioiden alalla toimivissa yrityksissä. Kuusi tällä alalla toimivaa EU:n yritystä osoitti vaikuttavaa kasvua tutkimusinvestoinneissa viimeksi kuluneiden kolmen vuoden aikana (kuva 4). Taustaa  EU:n teollisuuden tutkimusinvestointien vuoden 2009 tulostaulu antaa tietoja tuhannen keskeisen EU:n yrityksen ja tuhannen EU:n ulkopuolisen yrityksen tutkimusinvestoinneista viimeksi kuluneen raportointivuoden aikana. Euroopan komissio julkaisee tulostaulun vuosittain. Tulostaulun ja muut IRMA-raportit ( Industrial Research Investment Monitoring and Analysis)  voi ladata osoitteesta    http://iri.jrc.ec.europa.eu/   .   Ks. myös   MEMO/09/503   Kysymyksiä ja vastauksia  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
