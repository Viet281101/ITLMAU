IP/09/954 Bryssel 18. kesäkuuta 2009 EU:n luomulogokilpailu: kilpailutöiden jättöaikaa pidennetty 6. heinäkuuta 2009 saakka Euroopan komission maatalouden ja maaseudun kehittämisen pääosasto haluaa muistuttaa, että EU:n laajuisen luomulogokilpailun päättymispäivä lähestyy. Kilpailuun voivat osallistua muotoilu- ja taidealojen opiskelijat kaikista 27 jäsenvaltiosta. Palkintona on paitsi rahaa myös mainetta EU:n luomutuotteissa käytettävän virallisen luomulogon suunnittelijana. Kilpailutöiden uusi jättöaika on 6. heinäkuuta 2009.  EU:n luomulogokilpailu on avoin kaikenikäisille EU:n kansalaisille, jotka ovat kirjoilla EU:ssa toimivassa korkeamman asteen taide- tai muotoilualan oppilaitoksessa tai ovat juuri sellaisesta valmistuneet. Ehdotuksia EU:n luonnonmukaista maataloutta ja luomuelintarvikkeita symboloivaksi logoksi on tähän mennessä saatu jo yli 500 opiskelijalta. Näitä luovia ja omaperäisiä kilpailutöitä on tullut kaikista 27 jäsenvaltiosta. Monilla uusilla opiskelijoilla on kuitenkin vielä mahdollisuutensa, sillä logoehdotusten määräaikaa on lykätty viidellä päivällä. Kilpailutyöt tulee ladata kilpailua varten perustetulle internetsivustolle   www.ec.europa.eu/organic-logo   .  Kilpailutyöt arvioi luomulogokilpailun kansainvälinen tuomaristo, jonka jäseninä on luonnonmukaisen maatalouden ja tuotannon asiantuntijoita sekä vaikutusvaltaisia muotoilun ammattilaisia. Tuomaristoon kuuluvat: Riitta Brusila-Räsänen , Lapin yliopiston graafisen suunnittelun professori Suomesta; Erik Spiekermann professori, kunniatohtori ja taiteellinen johtaja Saksasta; Elisabeth Mercier , Agence BIO:n johtaja Ranskasta; Urs Niggli , Luonnonmukaisen maatalouden tutkimuslaitoksen (FiBL) johtaja Sveitsistä; Szymon Skrzypczak , palkittu nuori muotoilija Puolasta; Tom Václavík , luomutuotteiden markkinoinnin asiantuntija ja luomukaupan kansainvälisen kattojärjestön ORA:n puheenjohtaja Tšekistä; ja Craig Sams , Soil Association -järjestön puheenjohtaja Isosta-Britanniasta. Tuomaristoa johtaa yleiseurooppalaisen Pan-European Brand Design Association -yhdistyksen ex-presidentti Rob Vermeulen .   Tuomaristo arvioi kilpailutöitä ottamalla huomioon niiden kuvallisen kiinnostavuuden, ymmärrettävyyden ilman sanoja, selkeyden ja ajattomuuden. Tuomaristo valitsee omaperäisimmät ja erottuvimmat logot 20. heinäkuuta 2009. Jatkoon valitut työt julkaistaan kilpailun verkkosivuilla osoitteessa   www.ec.europa.eu/organic-logo   . Kilpailu saa lisäjännitystä, kun kaikki Euroopan kansalaiset voivat vuoden lopulla valita suosikkinsa nettiäänestyksessä. Töiden joukosta valitaan kolme parasta. Voittaja saa 6 000 euron rahapalkinnon; sen lisäksi hänen logoaan tullaan käyttämään kaikissa EU:n luomutuotteissa. Toinen palkinto on suuruudeltaan 3 500 euroa ja kolmas 2 500 euroa. Voittajat julistetaan heinäkuussa 2010, ja kärkikolmikko kutsutaan palkintojenjakotilaisuuteen Brysseliin, missä EU:n maatalouskomissaari jakaa heille palkinnot. Lisätietoa uudesta EU:n luomulogosta Euroopan komissio hakee uutta logoa, jota käytetään EU:n luomutuotteissa heinäkuusta 2010 alkaen. Logo tulee olemaan pakollinen kaikissa valmiiksi pakatuissa luomutuotteissa, jotka ovat peräisin jostakin EU:n 27 jäsenmaasta ja jotka täyttävät luomumerkintöjä koskevat vaatimukset. Lisäksi logoa voidaan käyttää vapaaehtoisesti kaikissa pakkaamattomissa luomutuotteissa, jotka ovat lähtöisin EU:sta tai jotka tuodaan kolmansista maista.
