IP/09/644
Bryssel 27.4.2009EU:n nuorisopolitiikka uuteen
uskoonMeneillään oleva talous- ja
rahoituskriisi vaikuttaa nuoriin voimakkaammin kuin juuri mihinkään
toiseen ryhmään. Väestön ikääntyessä nuorison
merkitys voimavarana on entistäkin suurempi. Näistä
lähtökohdista EU-komissio on laatinut EU:lle tulevaa
vuosikymmentä varten uuden nuorisopoliittisen strategian, jonka mottona on
”Satsataan nuorten vaikutusmahdollisuuksiin”. Tässä
monialaisuuteen pohjautuvassa strategiassa ehdotetaan sekä
välittömiä että pitemmällä aikavälillä
toteutettavia toimia aloilla, joilla on erityistä merkitystä nuorille.
Esiin nostetaan etenkin koulutus, työllisyys, luovuus ja yrittäjyys,
sosiaalinen osallisuus, terveys ja urheilu, kansalaistoiminta ja
vapaaehtoistyö. Painoa strategiassa saa myös nuorisotyö, ja
pyrkimyksenä on parantaa nuorisopolitiikan toteuttamista EU:n
tasolla.
Nuorisoa voidaan luonnehtia ehtyväksi luonnonvaraksi. Vuonna 2050
nuorten osuus väestöstä putoaa ennusteiden mukaan 15 prosenttiin
nykyisestä 20:stä. Tämän päivän talous- ja
rahoituskriisin vuoksi on entistäkin tärkeämpää,
että nuorten arvokkaasta henkisestä pääomasta
pidetään huolta. Eurooppalaisilla nykynuorilla on toki
käytettävissään enemmän mahdollisuuksia kuin aiemmilla
sukupolvilla, mutta heillä on edessään myös haastavia
ongelmia. Koulunkäynti jää monelta vähiin, ja köyhyys
ja syrjäytyminenkin voivat uhata.
Tutkimusten mukaan nykynuoria huolestuttavat etenkin koulutukseen,
työllisyyteen, sosiaaliseen osallisuuteen ja terveyteen liittyvät
asiat. Nuorille on annettava lisää mahdollisuuksia osallistua
kansalais- ja poliittiseen toimintaan. Sama pätee myös
vapaaehtoistyöhön, luovaan toimintaan ja yrittäjyyteen, urheiluun
ja globaaliin vaikuttamiseen. Komissio haluaakin uudistetulla
nuorisostrategiallaan vastata näihin haasteisiin ja avata
toimintamahdollisuuksia kaikille nuorille.
Uusi Satsataan nuorten vaikutusmahdollisuuksiin -strategia on jatkoa
Euroopan komission vuonna 2008 esittämälle uudistetulle sosiaaliselle
toimintaohjelmalle. Strategialla pyritään seuraaviin
tavoitteisiin:
-		Lisätään nuorten mahdollisuuksia koulutukseen ja
työntekoon.
-		Parannetaan kaikkien nuorten mahdollisuuksia osallistua
täysipainoisesti yhteiskunnan toimintaan.
-		Edistetään nuorten ja muun yhteiskunnan välistä
solidaarisuutta.
Strategiassa korostetaan nuorisotyön roolia työttömyyteen,
heikkoon koulumenestykseen ja syrjäytymiseen liittyvien ongelmien
ratkaisemisessa, taitojen parantamisessa ja vapaa-ajanviettomahdollisuuksien
tarjoamisessa.
Komissio ehdottaa monialaista tapaa lähestyä kaikkia nuorisoon
liittyviä kysymyksiä. Uudessa strategiassa hahmotellaan
toimenpiteitä sekä komission että jäsenvaltioiden
toteutettaviksi. Strategia on tällä tavoin osa EU:n koordinoituja
toimia talouskriisin ratkaisemiseksi.
Strategialla on määrä parantaa EU-maiden nuorisopolitiikan
koordinointia entistä joustavammilla ja yksinkertaisemmilla
järjestelyillä. Linkkejä Lissabonin kasvu- ja
työllisyysstrategiaan on vahvistettu.
”Nuoriso on paitsi tätä päivää myös
tulevaisuutta”, totesi koulutus-, kulttuuri- ja nuorisoasioista vastaava
EU-komissaari Jan Figeľ strategiaa esitellessään. Hänen
mukaansa nyt on yhteisin toimin avattava nuorille mahdollisimman paljon
etenemisväyliä – etenkin näin talous- ja rahoituskriisin
aikaan. Figeľ haluaa antaa nuorille valmiudet vastata niihin haasteisiin,
joita he globalisoituneessa nykymaailmassa kohtaavat. Hän kertoo, että
uudella nuorisostrategialla pyritään viivyttelemättä
vastaamaan näihin haasteisiin ja aloittamaan uusi aikakausi EU:n tason
nuorisopolitiikan kehittämisessä.
Komission uutta nuorisostrategiaa valmisteltiin vuonna 2008
järjestetyllä laajalla kuulemiskierroksella, jossa kuultiin
kansallisten viranomaisten, Euroopan nuorisofoorumin,
nuorisojärjestöjen ja muiden sidosryhmien näkemyksiä. Nuoret
pääsivät sanomaan sanansa online-kuulemisessa, ja nyt heitä
pyydetään kommentoimaan komission ehdotuksia EU:n ja nuorten
pysyvän vuoropuhelun uudessa vaiheessa.
Nyt on julkaistu myös komission ensimmäinen EU:n nuorisoraportti,
jossa on Eurostatin kokoamia yksityiskohtaisia tietoja ja analyyseja.
Nuorisoraportti laaditaan tästedes kolmen vuoden välein, ja sen avulla
halutaan syventää tietoja nuorisoon liittyvistä
kysymyksistä. 
Lisätietoja EU:n nuorisopolitiikasta:
Euroopan komission nuorisoaiheiset verkkosivut:
http://ec.europa.eu/youth/index_en.htm
Nuorisoportaali:
http://europa.eu/youth/index.cfm?l_id=fi
EU:n nuorisoraportti:
http://ec.europa.eu/youth/index_en.htm
Ks. myös
MEMO/09/201
(kuulemiset ennen kuin komissio hyväksyi EU:n uuden nuorisostrategian
"Satsataan nuorten vaikutusmahdollisuuksiin") 
MEMO/09/202
(EU:n ensimmäinen nuorisoraportti)
MEMO/09/204
(usein esitettyjä kysymyksiä EU:n nuorisopolitiikasta)
