IP/09/1188 Bryssel 24. heinäkuuta 2009 Komissio arvioi EU:n edistymistä kestävän kehityksen toteutumisessa Euroopan unioni on viime vuosina ottanut kestävän kehityksen osaksi useita politiikan alojaan. Se on ollut erityisesti eturintamassa torjumassa ilmastonmuutosta ja edistämässä vähähiilisen talouden kehittämistä. Samalla EU:ssa esiintyy kuitenkin useilla aloilla edelleen kestävän kehityksen vastaisia kehityssuuntauksia, minkä vuoksi toimia on tehostettava. EU:n uudistettua kestävän kehityksen strategiaa on nyt toteutettu kolme vuotta, joten komissio on arvioinut EU:n tähänastista edistymistä ja käynnistänyt pohdinnan strategian sovittamisesta tulevaisuuden tarpeita varten.  ”Olemme saavuttaneet vakaata edistymistä kestävän kehityksen sisällyttämisessä EU:n eri politiikan aloihin”, totesi komission puheenjohtaja José Manuel Barroso ja jatkoi: ”Raportista käy hyvin ilmi, kuinka EU:ssa on edistytty kuluneiden kolmen vuoden aikana, sekä ne osa-alueet, joilla on vielä parannettavaa.” Barroso totesi myös, että talouskriisi tarjoaa ainutlaatuisen tilaisuuden luoda uutta kestävää taloutta neuvokasta vihreää kasvua hyödyntäen. Hän toivookin, että raportin myötä käynnistyy pohdinta siitä, kuinka voidaan parhaiden kääntää esimerkiksi liikenteen energiankulutus, biologisen monimuotoisuuden väheneminen ja ekosysteemien heikkeneminen myönteisen kehityksen raiteelle.  Katsauksessa todetaan, että myönteistä kehitystä on tapahtunut kaikilla strategian kattamilla seitsemällä EU:n politiikan alalla.  Esimerkkeinä voidaan mainita joulukuussa 2008 hyväksytty EU:n ilmasto- ja energiapaketti, toimet, joilla liikennettä pyritään muuttamaan ympäristöystävällisemmäksi, energiatehokkaiden rakennusten edistäminen, ekosuunnitteludirektiivien ja ympäristömerkkidirektiivien uudistaminen, yhdennetyn meripolitiikan kehyksen ja EU:n terveysstrategian käyttöönotto, maahanmuuttoon liittyvät toimet sekä köyhyyden ja sosiaalisen syrjäytymisen torjuminen. Edistymistä on tapahtunut myös monialaisilla aloilla, joita ovat koulutus, tutkimus ja rahoitus. Kestävän kehityksen vastaisia kehityssuuntauksia esiintyy kuitenkin edelleen useilla aloilla.  Esimerkiksi luonnonvarojen kysyntä kasvaa, biologinen monimuotoisuus vähenee ja liikenteen energiankulutus jatkaa kasvamistaan.  Vallitseva talous- ja finanssikriisi on osoittanut, että kestävä kehitys on merkittävä tekijä myös rahoitusjärjestelmiemme ja koko talouden kannalta. Toimenpiteiden, joilla tuetaan reaalitaloutta ja vähennetään vallitsevan kriisin yhteiskunnallisia vaikutuksia, on oltava sopusoinnussa pitkän aikavälin kestävän kehityksen tavoitteiden ja neuvokkaan vihreän kasvun strategian kanssa. Komission raportissa kehotetaan pohtimaan sitä, kuinka EU:n kestävän kehityksen strategiaa voitaisiin kehittää tulevaisuuden tarpeita varten. Sitä voitaisiin esimerkiksi sovittaa entistä tiiviimmin kasvua ja työllisyyttä koskevaan Lissabonin strategiaan sekä muihin EU:n monialaisiin strategioihin. EU:n kestävän kehityksen strategiaa voitaisiin niin ikään tehostaa entisestään sekä valvoa ja koordinoida entistä paremmin. Eurooppa-neuvosto voi tämän tänään annetun komission raportin turvin tarkastella seuraavassa, joulukuussa pidettävässä kokouksessaan strategian ensisijaisia tavoitteita ja asettaa suuntaviivoja strategian tulevalle toteutukselle. Raporttia tulee täydentämään Eurostatin puolivuosittain laatima kestävän kehityksen raportti, joka julkaistaan myöhemmin tänä vuonna. Taustaa  Kesäkuussa 2006 hyväksytyssä EU:n uudistetussa kestävän kehityksen strategiassa keskitytään seitsemään tärkeimpään haasteeseen:  1) ilmastonmuutos ja puhtaat energiamuodot,  2) kestävä liikenne,  3) kestävä kulutus ja tuotanto,  4) luonnonvarojen säilyttäminen ja hallinta,  5) kansanterveys,  6) sosiaalinen osallisuus, väestötiede ja maahanmuutto ja 7) maailmanlaajuinen köyhyys.  Joulukuussa 2007 kokoontunut Eurooppa-neuvosto pyysi komissiota esittämään toisen raportin EU:n kestävän kehityksen strategiasta kesäkuuhun 2009 mennessä.  Tämä komission nyt julkaisema raportti on vastaus Eurooppa-neuvoston pyyntöön.  Raporttiin voi tutustua osoitteessa:     http://ec.europa.eu/sustainable/welcome/index_en.htm
