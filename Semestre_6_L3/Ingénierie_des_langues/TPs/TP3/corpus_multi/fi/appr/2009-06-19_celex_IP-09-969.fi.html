IP/09/ 969  Bryssel 19. kesäkuuta 2009 Vihreä viikko 2009: Ilmastonmuutos – toimi ja sopeudu Joulukuussa Kööpenhaminassa pidettävässä konferenssissa on tarkoitus tehdä uusi kansainvälinen ilmastosopimus. Sen vuoksi ilmastonmuutos on luonnollinen pääaihe Euroopan komission järjestämässä Vihreä viikko 2009 ‑konferenssissa, joka pidetään kesäkuun 23.–26. päivinä Charlemagne-rakennuksessa Brysselissä. Vihreä viikko on suurin Euroopan ympäristöpolitiikalle vuosittain omistettu konferenssi. Sen iskulauseena on ”toimi ja sopeudu”, ja siinä tarkastellaan EU:n moninaisia ilmastohaasteita: EU:n ja koko maailman kasvihuonekaasupäästöjä on vähennettävä, ja jo käynnissä olevaan ilmastonmuutokseen on sopeuduttava. Kahdeksassa sessiossa yritetään myös muodostaa totuudenmukaista kuvaa siitä, miltä vähähiilinen maailma näyttäisi vuonna 2050. Kolmipäiväiseen konferenssiin odotetaan yli 4 000:a osanottajaa Euroopasta ja sen ulkopuolelta. Komission puheenjohtaja José Manuel Barroso pitää loppusessiossa 26. kesäkuuta pääpuheen, jossa tarkastellaan Kööpenhaminassa tehtävän sopimuksen mahdollisuuksia.  Ympäristöasioista vastaava komissaari Stavros Dimas totesi: ”Kun vuoden tapahtumiin otetaan mukaan Kääpenhaminan konferenssi, voi vuodesta 2009 tulla historiallinen käännöskohta taistelussa, jossa pyritään estämään ilmastonmuutosta saavuttamasta vaarallisen tason, joka aiheuttaisi ihmisille suurta onnettomuutta. Vihreällä viikolla on laaja ja kattava ohjelma, jonka ansiosta osallistujat voivat vaihtaa tietoja monista ilmastohaasteen näkökohdista, joita poliittisten päätöksentekijöiden, talouden toimijoiden ja yhteiskunnan yleensä on nyt käsiteltävä.” Neljä aihetta, 36 sessiota Vihreä viikko järjestetään nyt yhdeksännen kerran. Konferenssista ja siihen liittyvästä näyttelystä on muodostunut merkittävä vuotuinen keskustelufoorumi, jossa voidaan vaihtaa ympäristönsuojeluun liittyviä tietoja, asiantuntemusta ja parhaita käytänteitä. Konferenssiin tulee osanottajia hallinnon eri tasoilta, kansainvälisistä instituutioista, yrityksistä, kansalaisjärjestöistä sekä tiedeyhteisöistä ja akateemisesta maailmasta. Konferenssin tärkeimpänä tavoitteena on keskustella tehokkaimmista tavoista suojella ja parantaa Euroopan ympäristöä nykyisiä ja tulevia sukupolvia varten. Tapahtuma on kaikille osanottajille ilmainen. Yli 4 000 osanottajaa on jo ilmoittautunut. Vihreä viikko 2009 ‑konferenssissa tarkastellaan ilmastonmuutosta neljästä näkökulmasta: EU:n ilmastonmuutospolitiikat; kansainvälinen ulottuvuus; eläminen ilmastonmuutoksen kanssa; sekä ”vuoden 2050 visio: hiiletön yhteiskunta”. Konferenssin ohjelmassa on 36 sessiota, joista jotkin järjestetään yhdessä brysseliläisen ajatushautomon Friends of Europe kanssa, sekä joukko pienempiä sessioita. Sessioissa käsitellään monia eri aiheita. Niihin kuuluvat mm. EU:n ilmasto- ja energiapaketin täytäntöönpano, ilmastonmuutoksen vaikutus työllisyyteen ja sosiaaliseen koheesioon, biologisen monimuotoisuuden sopeutuminen ilmastonmuutokseen, talouden muuttaminen ”vihreämmäksi”, maatalouden haaste, huoltovarmuus kansainvälisellä tasolla sekä viimeisimmät kehitykset hiilen talteenotossa ja varastoinnissa. Komissaari Dimas puhuu sekä korkean tason avajaissessiossa että loppusessiossa, jonka aiheena on ”Tie Kööpenhaminaan”. Puheenjohtaja Barroson lisäksi loppusessiossa puhuvat Ruotsin ympäristöministeri Andreas Carlgren ja professori Wang Yi Kiinan tiedeakatemiasta. Vihreän viikon 2009 muita puhujia ovat:   Ladislav Miko, Tšekin ympäristöministeri   Roy Mickey Joy, Vanuatun suurlähettiläs    Joy Grant, Belizen suurlähettiläs     Festus Mogae, ilmastonmuutosta käsittelevä YK:n erityislähettiläs   Professori Jean-Pascal van Ypersele, YK:n hallitustenvälisen ilmastonmuutospaneelin varapuheenjohtaja   Tony Long, johtaja, WWF:n Euroopan poliittinen toimisto   Steve Fludder, varapuheenjohtaja, GE Ecomagination   Jeff McNeely, Kansainvälisen luonnonsuojeluliiton johtava tutkija   Ray Hammond, kirjailija ja tulevaisuudentutkija   Kaikkia tilaisuuksia voi seurata suorana lähetyksenä Vihreän viikon internetsivulla:    http://ec.europa.eu/environment/greenweek/home.html   .  LIFE-ohjelmien palkinnot ja iltatapahtumat  24. kesäkuuta klo 14– 16 esitellään ja palkitaan viisi parasta LIFE-ympäristö-ohjelman hanketta vuosille 2008–2009 ja viisi parasta LIFE-luonto-ohjelman hanketta vuosille 2007–2008. Palkitut LIFE-ympäristö-hankkeet toteutetaan Tanskassa, Luxemburgissa, Italiassa (2) ja Yhdistyneessä kuningaskunnassa, ja LIFE-luonto-hankkeet Espanjassa, Suomessa (2), Unkarissa ja Kreikassa.   Lisätietoja hankkeista on saatavilla internetosoitteessa:      http://ec.europa.eu/environment/life/bestprojects/best2008-2009/index.htm   (LIFE-ympäristö)    http://ec.europa.eu/environment/life/bestprojects/bestnat2007-2008/index.htm    (  LIFE-luonto)   Vihreän viikon jokaisena iltana on myös tapahtumia, muun muassa 24. kesäkuuta näytetään uusi ilmastonmuutosta käsittelevä elokuva The Age of Stupid . Lehdistötilaisuudet Komissaari Dimas ja ministeri Miko pitävät yhteisen lehdistötilaisuuden 23. kesäkuuta klo 12.30 Berlaymontin lehdistöhuoneessa.  Komissaari Dimas ja ministeri Carlgren pitävät yhteisen lehdistötilaisuuden 26. kesäkuuta klo 9.15, Salon Rouge, Charlemagne-rakennus.  Turvallisuussyistä kaikilla osanottajilla, myös EU:n toimielimiin akkreditoiduilla lehtimiehillä, on oltava Green Week ‑henkilökortti, jolla he pääsevät Charlemagne-rakennukseen. Konferenssiin voi ilmoittautua joko vastaanotossa tai etukäteen internetissä (suositellaan) osoitteessa:     https://gw09.regware.be/    Lisätiedot:  Vihreän viikon koko ohjelma ja lehdistönurkka:    http://ec.europa.eu/environment/greenweek/home.html
