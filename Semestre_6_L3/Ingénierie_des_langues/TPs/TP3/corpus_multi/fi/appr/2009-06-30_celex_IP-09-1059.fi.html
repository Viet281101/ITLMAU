IP/09/1059 Bryssel, 30. kesäkuuta 2009 Käyrän kurkun paluu – muotopuolet hedelmät ja vihannekset palaavat myyntiin 1. heinäkuuta Euroopan unionissa poistetaan huomisesta alkaen koko- ja muotovaatimukset 26 hedelmältä tai vihannekselta. Komission aloite näiden ns. kaupan pitämisen vaatimusten lakkauttamiseksi on merkittävä edistysaskel pyrkimyksissä selkeyttää ja yksinkertaistaa EU:n sääntöjä sekä vähentää byrokratiaa. Kaupan pitämisen vaatimukset tullaan säilyttämään kymmenellä hedelmällä tai vihanneksella, joiden joukossa ovat omenat, mansikat ja tomaatit. Jäsenvaltiot saavat kuitenkin ensimmäistä kertaa mahdollisuuden sallia vähittäismyynnissä vaatimuksista poikkeavat tuotteet, kunhan ne merkitään niin, että ne erottuvat ekstraluokan ja I ja II luokan tuotteista. Uusien sääntöjen nojalla kansalliset viranomaiset voivat siis sallia kaikenkokoisten ja -muotoisten hedelmien ja vihannesten myynnin. ”Käyrät kurkut ja muhkuraiset porkkanat palaavat myyntitiskeille 1. heinäkuuta”, totesi maataloudesta ja maaseudun kehittämisestä vastaava komissaari Mariann Fischer Boel. ”Vakavasti puhuen tämä on konkreettinen osoitus halustamme vähentää byrokratiaa. Tällaisista seikoista on turha määrätä EU:n tasolla; on paljon parempi antaa markkinatoimijoiden päättää niistä. Muutosten ansiosta kuluttajat voivat valita mahdollisimman laajasta tuotevalikoimasta. Ei ole mitään järkeä heittää pois täysin kelvollisia tuotteita vain sen takia, että ne ovat ”väärän” kokoisia tai muotoisia.” Hedelmien ja vihannesten yhteisen markkinajärjestelyn uudistuksesta vuonna 2007 käydyissä neuvotteluissa komissio sitoutui vähentämään tarpeetonta byrokratiaa ja karsimaan niiden tuotteiden määrää, joihin sovelletaan kaupan pitämisen vaatimuksia. Huomenna nuo vaatimukset poistetaan seuraavilta 26 tuotteelta: aprikoosi, artisokka, avokado, herkkusienet, herneet, keräkaali, kesäkurpitsat, kirsikat, kukkakaali, kuorelliset hasselpähkinät ja saksanpähkinät, kurkut, luumut, meloni, munakoiso, parsa, pavut, pinaatti, porkkana, purjo, ruokasipulit, ruusukaali, salaattisikurit, valkosipuli, varsiselleri ja vesimeloni. Kaupan pitämisen erityisvaatimukset säilytetään kymmenellä tuotteella, joiden osuus EU:n kaupan arvosta on 75 prosenttia. Ne ovat: kiivi, mansikka, omena, paprika, persikka ja nektariini, päärynä, salaatit, sitrushedelmät, tomaatit ja viinirypäleet. Jäsenvaltiot voivat kuitenkin sallia, ettei näitäkään vaatimuksia tarvitse noudattaa, jos tuotteita myydään tietyllä tavalla merkittyinä. Käytännössä tämä tarkoittaa, että vaikkapa vaatimuksista poikkeavia omenoita voidaan pitää vähittäismyynnissä, kunhan niihin liitetään merkintä ”jalostettavaksi tarkoitettu tuote” tai jokin muu vastaava ilmaisu.
