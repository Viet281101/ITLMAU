IP/09/ 1197  Bryssel 28. heinäkuuta 2009 Komissio käynnistää julkisen kuulemisen jakelualaan sovellettavien kilpailusääntöjen tarkistamisesta  Euroopan komissio pyytää kommentteja ehdotuksestaan, jonka aiheena on toimitus- ja jakelusopimuksia (vertikaalisia rajoituksia) koskevan ryhmäpoikkeusasetuksen ja samasta aiheesta annettujen suuntaviivojen tarkistaminen. Nykyisen asetuksen voimassaolo päättyy toukokuussa 2010. Komissio katsoo kilpailusääntöjen soveltamisesta saamansa kokemuksen ja sidosryhmien kommenttien perusteella, että säännöt toimivat kaiken kaikkiaan hyvin eikä niihin pitäisi tehdä perusteellisia muutoksia. Tärkeimpien ehdotettujen tarkistusten tarkoituksena on ottaa huomioon viimeaikainen markkinakehitys, erityisesti suurten vähittäiskauppiaiden ostovoiman kasvu ja internetin kautta tapahtuvan verkkokaupan kehitys. Määräaika kommenttien esittämiselle on 28. syyskuuta 2009.   Kilpailuasioista vastaavan komissaarin Neelie Kroesin mukaan ”kilpailukykyinen ja tehokas jakelu on kuluttajien hyvinvoinnin ja taloutemme kannalta keskeinen tekijä. Tänään käynnistetyllä tarkistusprosessilla pyritään varmistamaan, että toimitus- ja jakelusopimusten arvioinnissa kilpailusääntöjen nojalla otetaan huomioon viimeaikainen markkinakehitys, ts. ostajien entisestään kasvanut markkinavoima ja uudet jakelumuodot, muun muassa internetin tarjoamat mahdollisuudet.”  Komission ryhmäpoikkeusasetuksen (EY) N:o 2790/1999 nojalla asetuksen säännösten mukaisille toimitus- ja jakelusopimuksille voidaan myöntää poikkeus kilpailua rajoittavia liiketapoja koskevasta kiellosta, josta määrätään EY:n perustamissopimuksessa (81 artiklan 1 kohdassa). Vertikaalisia rajoituksia koskevan nykyisen ryhmäpoikkeusasetuksen voimassaolo päättyy toukokuussa 2010. Komissio on laatinut kokemustensa ja sidosryhmien antaman palautteen perusteella alustavan arvioinnin asetuksen soveltamisesta. Arvioinnissa todetaan, että nykyiset säännöt ovat toimineet käytännössä hyvin.  Kun asetus annettiin vuonna 1999, tarkoituksena oli keventää tuntuvasti sääntelytaakkaa, joka kohdistuu yrityksiin yleisesti ottaen ja erityisesti niihin yrityksiin, joilla ei ole valmiuksia korottaa hintojaan ilman tuottavuuden heikkenemistä (ts. joilla ei ole markkinavoimaa, kuten pk-yritykset). Lisäksi vertikaalisten rajoitusten arvioinnissa oli tarkoituksena ottaa käyttöön vaikutuskeskeinen lähestymistapa suhteessa . Nämä tavoitteet ja ongelmat ovat edelleen ajankohtaisia.  Nykyisten sääntöjen voimaantuloa seuranneella kymmenvuotisjaksolla on noussut esiin kaksi tärkeää kehityssuuntausta: suurten jakelijoiden markkinavoima ja internetin kautta tapahtuva myynti ovat kasvaneet entisestään. Näiden kehityssuuntausten vuoksi komissio ehdottaa, että ryhmäpoikkeuksen myöntäminen vertikaalisille sopimuksille edellyttäisi, että myös ostajan eikä pelkästään toimittajan (kuten nykyään) markkinaosuus saisi olla enintään 30 prosenttia  Verkkokaupan osalta on tärkeää suojata kuluttajien mahdollisuuksia tehdä kannattavia ostoksia rajojen yli. Internet helpottaa huomattavasti tällaisten ostosten tekemistä. Toisaalta tietyt myyntiin kohdistuvat rajoitukset, joiden tarkoituksena on rajoittaa jakelijoiden mahdollisuutta saada kohtuutonta hyötyä muiden jakelijoiden markkinointitoiminnoista ja merkin myynninedistämisestä (nk. vapaamatkustajuus), saattavat parantaa kuluttajien saatavilla olevaa palveluvalikoimaa. Komission ehdottaman lähestymistavan tavoitteena onkin tarkentaa verkkokaupan osalta eroa aktiiviseen markkinointiin perustuvan myynnin ja kuluttajan aloitteeseen perustuvan myynnin (ts. aktiivisen ja passiivisen myynnin) välillä. Lisäksi ehdotuksessa täsmennetään, millaisia säännöksiä tarkistetussa asetuksessa annettaisiin internetkaupalle asetetuista edellytyksistä, kuten toimittajan vaatimuksesta, että jakelijalla pitäisi olla käytettävissään liiketilat ennen verkkokaupan aloittamista.  Komissio kehottaa kolmansia kommentoimaan ehdotustaan 28. syyskuuta 2009 mennessä. Kuuleminen kattaa kaikki asetuksessa ja suuntaviivoissa tarkasteltavat kysymykset. Komissio toivoo kuitenkin saavansa kommentteja erityisesti nykyisten sääntöjen yleisestä toimivuudesta ja siitä, missä laajuudessa viimeaikaisen markkinakehityksen vaikutukset olisi otettava huomioon asetuksessa. Lisäksi kommentteja odotetaan lähestymistavasta, jota komissio on ehdottanut suhteessa ostajien markkinavoimaan ja verkkokauppaa koskeviin rajoituksiin. Tarkistetun ryhmäpoikkeusasetuksen luonnos ja suuntaviivat ovat saatavilla Europa-verkkosivuilla osoitteessa:    http://ec.europa.eu/competition/consultations/2009_vertical_agreements/index.html   .
