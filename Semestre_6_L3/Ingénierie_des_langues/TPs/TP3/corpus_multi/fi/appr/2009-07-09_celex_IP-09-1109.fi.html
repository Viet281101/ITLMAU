IP/09/ 1109  Bryssel 9. heinäkuuta 2009 ”Terve oma elämä” – komissio käynnistää nuorten terveyskampanjan Terveysasioista vastaava komissaari Androulla Vassiliou on tänään käynnistänyt kampanjan, jolla halutaan kannustaa nuoria osallistumaan entistä aktiivisemmin EU:n terveyspoliittisten toimintalinjojen kehittämiseen. Kampanjan alkajaisiksi pidetään Brysselissä 9. ja 10. heinäkuuta 2009 nuorten terveyskonferenssi. Yli 200 eurooppalaista 18–25-vuotiasta nuorta tapaa konferenssissa päätöksentekijöitä ja terveysalan järjestöjen edustajia ja keskustelee heidän kanssaan tärkeistä terveyskysymyksistä kuten alkoholin ja huumeiden käytöstä, tupakoinnista, liikunnasta ja mielenterveydestä. Keskusteluissa otetaan esille myös laaja-alaisia kysymyksiä, kuten finanssikriisi, terveyserot, koulutus sekä viestinten rooli. Konferenssi järjestetään yhteistyössä Euroopan nuorisofoorumin kanssa ja sen yhteydessä Terveys-EU-portaaliin avataan kampanjan monikielinen sivusto, johon kuuluvassa blogissa nuoret voivat ottaa kantaa terveysasioihin. Konferenssin pääpuhujina ovat HKK Alankomaiden prinsessa Laurentien, Ranskan nuorisoasioiden korkea komissaari Martin Hirsch, Maailman terveysjärjestön Euroopan alueen apulaisjohtaja Nata Menabde sekä Euroopan nuorisofoorumin puheenjohtaja Tine Radinja. Nuorten edustajia puhuu kaikissa kokouksissa, ja konferenssi välitetään kokonaisuudessaan internetin kautta suurelle yleisölle.  ”Nuorten terveys on Euroopassa nyt parempi kuin koskaan aiemmin, mutta silti on huolestuttavia merkkejä siitä, että liian monet nuoret ovat omaksuneet sellaisia käyttäytymismalleja, jotka pitemmän päälle heikentävät heidän kykyään elää terveellistä ja tuottavaa elämää ja vaarantavat heidän tulevaisuutensa” , totesi terveysasioista vastaava komissaari Androulla Vassiliou ja korosti haluavansa kannustaa nuoria, jotta he vaalisivat terveyttään, toimisivat yhteistyössä päätöksentekijöiden kanssa ja ottaisivat kantaa terveyskysymyksiin.  Nuorten terveyskampanjan tavoitteena on   ottaa nuoret tiiviimmin mukaan EU:n terveyspoliittisiin toimintalinjoihin   lisätä nuorisoalan kumppanuuksia päätöksentekoprosessissa    ottaa monipuolisesti muita EU-politiikan ja jäsenvaltioiden sektoreita mukaan nuorille suunnattujen ennalta ehkäisevien ohjelmien toteutukseen    tukea nuorten terveyttä edistäviä jäsenvaltioiden toimia.   Tällainen aloite tulee todella tarpeeseen, sillä Generation Europen tekemässä kyselytutkimuksessa kävi ilmi, että 52 prosenttia vastaajista ei tiennyt, että EU:lla on nuorten terveyttä koskevia toimintalinjoja. Kyselyyn osallistuneilta tiedusteltiin, miten he voisivat vaikuttaa terveysalan päätöksentekoon. Yhteensä 41 prosenttia vastanneista haluaisi suorempaa yhteistyötä päätöksentekijöiden kanssa, ja 41 prosenttia esitti, että tiedotuskanavia olisi parannettava. ”Terve oma elämä” -verkkosivusto  Kampanjaan kuuluu komission perustama 22-kielinen verkkosivusto ”   Terve oma elämä   ” (”Be Healthy – Be Yourself”). Sivustoon pääsee Terveys-EU-portaalista, ja siinä on seuraavat kolme pääosaa: konferenssi, terveysaiheinen kilpailu sekä blogi, jonka moderaattorina toimii Euroopan nuorisofoorumi. Kilpailun voittajat julistetaan konferenssissa 9. heinäkuuta.  Taustaa EU on jo kehittänyt terveysaiheisia toimia yhteistyössä nuorten kanssa. Nuoret ovat osallistuneet nuorisofoorumin kautta esimerkiksi EU:n tupakoinnin vastaisiin Help-kampanjoihin, joita varten nuoret jopa laativat julistuksen siitä, miten voidaan parhaiten estää tupakoinnin haitallisia vaikutuksia. Nuoret ovat kohderyhmänä myös useissa terveyttä edistävissä toimissa, joita toteuttavat ruokavaliota, liikuntaa ja terveyttä käsittelevän Euroopan toimintafoorumin jäsenet. Näitä toimia on tarkoitus käyttää lähtökohtana nuorten terveyskampanjassa. Lisätietoja:  Nuorten terveyskampanjaan, konferenssiin ja tausta-aineistoon voi tutustua ”Terve oma elämä” -verkkosivustolla   http://health.europa.eu/youth    Euroopan nuorisofoorumi:   http://www.youthforum.org/    Terveys- ja kuluttaja-asioiden pääosaston Terveyteen vaikuttavat tekijät ‑sivusto:     http://ec.europa.eu/health/ph_determinants/healthdeterminants_fi.htm       MEMO/09/     326
