IP/09/ 1563   Bryssel 22. lokakuuta 2009  Euroopan komissio käynnistää keskustelun luovan verkkosisällön digitaalisista yhtenäismarkkinoista  Euroopan komissio julkaisi tänään keskusteluasiakirjan haasteista, joita liittyy Euroopan digitaalisten yhtenäismarkkinoiden luomiseen luovalle verkkosisällölle kuten kirjoille, musiikille, elokuville ja videopeleille. Komission teettämän selvityksen mukaan luovan verkkosisällön todelliset rajattomat yhtenäismarkkinat mahdollistaisivat verkkosisällöstä saatavien vähittäismyyntitulojen nelinkertaistamisen. Tämä edellyttää kuitenkin selkeitä ja kuluttajaystävällisiä toimenpiteitä alan teollisuudelta ja viranomaisilta (ks.  IP/07/95  ). Sisällön digitaalinen saatavuus tarjoaa siis Euroopalle suuria mahdollisuuksia, mutta luo samalla erinäisiä haasteita. Ensinnäkin kulttuurituotteiden ja -palvelujen digitaaliselle jakelulle on olemassa edelleen lainsäädännöllisiä ja alueellisia esteitä, jotka voivat haitata luovuutta ja innovointia. Lisäksi laajamittainen laiton verkkolataaminen voi vaarantaa taloudellisesti elinkelpoisten yhtenäismarkkinoiden luomisen digitaaliselle sisällölle. Laillista rajat ylittävää tarjontaa onkin tuettava huomattavasti nykyistä voimakkaammin. Tätä taustaa vasten komissaarien Viviane Reding ja Charlie McCreevy yksiköt ovat laatineet yhdessä keskusteluasiakirjan, jossa hahmotellaan kolmen sidosryhmän – oikeudenhaltijoiden, kuluttajien ja kaupallisten käyttäjien – tämän hetkisiä haasteita ja kutsutaan kaikkia asiasta kiinnostuneita osallistumaan laaja-alaiseen keskusteluun siitä, kuinka näihin haasteisiin voitaisiin vastata Euroopan tasolla. Kommentteja voi lähettää 5. tammikuuta 2010 saakka.  ”Tekijänoikeudet ja internet ovat kaksi voimakasta tekijää, jotka ajavat eteenpäin luovuutta ja innovointia kaikkien eurooppalaisten hyödyksi. Ne olisi yhdistettävä uudessa hankkeessa, jonka tavoitteena ovat kilpailukykyiset ja kukoistavat digitaaliset yhtenäismarkkinat. Tällaisten digitaalisten yhtenäismarkkinoiden luominen edellyttää sisällöntuottajien mukaantuloa hankkeeseen. Lisäksi tarvitaan digisukupolven innostuneita käyttäjiä ja innovatiivisia kuluttajia ,” totesi tietoyhteiskunnasta ja viestimistä vastaava EU-komissaari Viviane Reding. ”Yksi keskeisistä tavoitteistani seuraavien vuosien aikana on kehittää yhteistyössä muiden komissaarien kanssa yksinkertainen ja kuluttajaystävällinen lainsäädäntökehys, jonka avulla digitaalinen sisältö olisi saatavilla EU:ssa yli rajojen ja joka samalla varmistaisi tekijänoikeuksien vankan suojan ja reilun korvauksen sisällöntuottajille.”  ”Henkisen ja teollisen omaisuuden – tekijänoikeuksien, patenttien, tavaramerkkien ja mallien – suojaaminen on yksi osaamistalouden ydinkysymyksistä ja keskeinen tekijä Euroopan kilpailukyvyn parantamisessa. Uudistusten on perustuttava vankkaan talouteen eikä ainoastaan oikeudellisiin käsitteisiin, ja niissä on keskityttävä ratkaisuihin, jotka luovat käytännön innovaatioita ja investointeja,” sanoi EU:n sisämarkkinakomissaari Charlie McCreevy.  Euroopan komissio julkaisi tänään Euroopan digitaalisia yhtenäismarkkinoita koskevan keskusteluasiakirjan ja käynnisti sen myötä julkisen kuulemisen , jossa se peräänkuuluttaa tuoreita ideoita luovan sisällön verkkojakelumarkkinoiden elävöittämiseksi.  Asiakirjassa korostetaan tekijänoikeuksien merkitystä luovuuden perustana Euroopan kulttuuriperinnössä.  Komission mukaan tarvitaan erityisiä kuluttaja- ja kilpailuystävällisiä sääntöjä, jotta internetin luovalle sisällölle voidaan luoda todelliset yhtenäismarkkinat .  Tätä varten komissio määrittelee kolme aluetta, joilla tarvitaan lainsäädäntötoimia:   On varmistettava, että luovuudesta palkitaan, jotta sisällöntuottajat ja oikeuksien haltijat voivat toimia menestyksellisesti ja Euroopan kulttuurinen monimuotoisuus voi kukoistaa digitaaliympäristössä.   Kuluttajille on annettava selkeästi hinnoiteltuja ja laillisia tapoja saada käyttöönsä laaja sisältövalikoima digitaalisten verkkojen kautta missä ja milloin tahansa.   On luotava tasapuoliset toimintaedellytykset uusille liiketoimintamalleille ja innovatiivisille ratkaisuille, jotka liittyvät luovan sisällön levittämiseen koko EU:n alueella.   Euroopan kulttuuri- ja luovan sektorin (joka käsittää julkaistun sisällön kuten kirjat, sanoma- ja aikakauslehdet, musiikkiteokset ja -tallenteet, elokuvat, tilausvideopalvelut ja videopelit) liikevaihto on yli 650 miljardia euroa vuodessa. Ala tuottaa 2,6 prosenttia EU:n BKT:sta ja työllistää yli 3 prosenttia EU:n työvoimasta. Euroopan poliittisten päättäjien on siksi suojattava tekijänoikeuksia erityisesti muuttuvassa taloudellisessa ja teknisessä toimintaympäristössä.  Osana eurooppalaisen digitaalistrategian painopisteistä parhaillaan käytävää keskustelua ja täydentääkseen jäsenvaltioissa käytäviä vastaavia keskusteluja komissio haluaa nyt suunnata keskustelun käytännön ratkaisuihin, joilla voidaan tukea uusia liiketoimintamalleja ja edistää teollisuuden aloitteita ja innovatiivisia ratkaisuja. Komissio haluaa myös luoda keskustelua tarpeesta yhdenmukaistaa, ajantasaistaa tai tarkistaa EU:n yhtenäismarkkinoita koskevia sääntöjä. Tausta:  Komissaari Reding esitti 9. heinäkuuta 2009 pitämässään puheessa kunnianhimoista eurooppalaista digitaalistrategiaa koskevan vision (   SPEECH/09/336   ). Strategian muotoilemisen tueksi tänään julkaistussa keskusteluasiakirjassa esitetään yhteenveto kahden julkisen kuulemisen tuloksista (ks.   IP/06/1071   ja   IP/08/5   ), komission ”Content Online Platform” -foorumin tuloksista (loppukertomus osoitteessa   http://ec.europa.eu/avpolicy/docs/other_actions/col_platform_report.pdf   ) ja asiaan liittyvistä komission aloitteista (ks. ”Online Commerce Roundtable” ‑keskusteluryhmän raportti ”Report on Opportunities and barriers to online retailing”,   IP/08/1338   ja   http://ec.europa.eu/competition/sectors/media/online_commerce.html   ,  sekä keskusteluryhmän osallistujien 19. lokakuuta 2009 julkaisema yhteinen kannanotto musiikin verkkojakelun yleisistä periaatteista,   IP/09/1548   ).  Komission yksiköiden keskusteluasiakirja ”Creative Content in a European Digital Single Market: Challenges for the Future” löytyy osoitteesta:     http://ec.europa.eu/avpolicy/other_actions/content_online/index_en.htm   .
