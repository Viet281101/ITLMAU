IP/09/570
Bryssel 14. huhtikuuta 2009Komissio toimiin Yhdistynyttä
kuningaskuntaa vastaan henkilötietojen ja yksityisyyden suojan
laiminlyöntien vuoksiKomissio on käynnistänyt
rikkomusmenettelyn Yhdistynyttä kuningaskuntaa vastaan
internet-palveluntarjoajien käyttämän käyttötottumuksia
seuraavan mainontateknologian vuoksi. Nimellä ”Phorm” tunnettu
teknologia on poikinut lukuisia valituksia internetin
käyttäjiltä, ja komissio on jo selvittänyt asiaa
perusteellisesti Yhdistyneen kuningaskunnan viranomaisten kanssa.
Menettelyssä puututaan useisiin ongelmiin Yhdistyneen kuningaskunnan
tavassa soveltaa sähköisen viestinnän henkilötietojen ja
yksityisyyden suojaa koskevia EU-sääntöjä, joiden mukaan
muun muassa viestinnän luottamuksellisuus on varmistettava
kieltämällä sen sieppaaminen tai seuranta ilman
käyttäjän lupaa. Ongelmat tulivat tietoon, kun komissio selvitti
Yhdistyneen kuningaskunnan viranomaisten toimia sen jälkeen, kun internetin
käyttäjät olivat tehneet valituksia Phormista.
”Mainontateknologiat, jotka perustuvat käyttäjien
käyttäytymiseen internetissä, voivat olla hyödyllisiä
yrityksille ja kuluttajille, mutta niitä on käytettävä
EU-sääntöjä noudattaen. Näiden sääntöjen
tarkoitus on suojella kansalaisten yksityisyyttä ja ne on
täytäntöönpantava kaikissa jäsenvaltioissa ilman
kompromisseja,” muistutti televiestintäasioista vastaava
EU-komissaari Viviane Reding. ”Olemme seuranneet Phormin
tapausta jo jonkin aikaa ja todenneet, että Yhdistyneen kuningaskunnan tapa
soveltaa viestinnän luottamuksellisuutta koskevia
EU-sääntöjä on ongelmallinen. Kehotan Yhdistyneen
kuningaskunnan viranomaisia muuttamaan maan
lainsäädäntöä ja varmistamaan, että viranomaisilla
on riittävät valtuudet ja välineet viestinnän
luottamuksellisuutta koskevan EU-lainsäädännön
täytäntöönpanoon. Näin Yhdistynyt kuningaskunta voi
tehokkaammin vastata sähköisen viestinnän henkilötietojen ja
yksityisyyden suojan uusiin haasteisiin, jollaisia on noussut esiin esimerkiksi
Phormin tapauksessa. Siten myös Yhdistyneen kuningaskunnan kuluttajat
voivat olla varmempia henkilötietojensa ja yksityisyytensä suojasta
internetiä käyttäessään."
Huhtikuusta 2008 lähtien komissio on saanut useita kyselyjä
Yhdistyneen kuningaskunnan kansalaisilta ja maan edustajilta Euroopan
parlamentissa Yhdistyneen kuningaskunnan internet-palveluntarjoajien
käyttämän ”Phorm”-nimellä tunnetun
käyttötottumuksia seuraavan mainontateknologian vuoksi.
Phorm-teknologian avulla analysoidaan jatkuvasti internetin käyttäjien
verkkoselailua heidän mielenkiinnon kohteidensa
määrittämiseksi, minkä jälkeen käyttäjille
suunnataan kohdennettua mainontaa, kun he vierailevat tietyillä
verkkosivuilla. 
Huhtikuussa 2008 Yhdistyneen kuningaskunnan kiinteän verkon operaattori
BT myönsi testanneensa Phormia vuosina 2006 ja 2007 kertomatta
tästä asiakkailleen. BT testasi teknologiaa uudelleen loka-joulukuussa
2008, mutta tällä kertaa se kutsui testaajat erikseen osallistumaan
testeihin. BT:n testit tuottivat joukon valituksia Yhdistyneen kuningaskunnan
tietosuojavaltuutetulle ICO:lle (Information Commissioner’s Office) ja
maan poliisille.
Komissio on heinäkuusta 2008 lähettänyt useita kirjeitä
Yhdistyneen kuningaskunnan viranomaisille ja tiedustellut, kuinka ne ovat
Phormin tapauksessa täytäntöönpanneet asiaan liittyviä
EU-lakeja. Saatujen vastausten analyysin perusteella komissio epäilee,
että Yhdistyneen kuningaskunnan tavassa täytäntöönpanna
viestinnän luottamuksellisuutta koskevat EU-säännöt on
rakenteellisia ongelmia.
Yhdistyneen kuningaskunnan lainsäädännön mukaan
viestinnän laiton sieppaaminen on rikos. Lainsäädännön
täytäntöönpanosta vastaa Yhdistyneen kuningaskunnan poliisi.
Rikoksen tunnusmerkistö rajoittuu kuitenkin vain
”tarkoitukselliseen” sieppaamiseen. Lain mukaan sieppaus katsotaan
lailliseksi myös, jos sieppaajalla on "kohtuullisiksi katsottavat syyt
uskoa”, että sieppaukselle on annettu suostumus. Komissio on
huolissaan myös siitä, että Yhdistyneellä kuningaskunnalla
ei ole riippumatonta kansallista valvontaviranomaista hoitamaan tällaisia
sieppaustapauksia. 
Yhdistyneellä kuningaskunnalla on kaksi kuukautta aikaa vastata
tänään lähetettyyn viralliseen ilmoitukseen, joka on
rikkomusmenettelyn ensimmäinen vaihe. Ellei komissio saa Yhdistyneeltä
kuningaskunnalta vastausta, tai jos Yhdistyneen kuningaskunnan vastaus on
epätyydyttävä, komissio saattaa päätyä antamaan
asiassa ns. perustellun lausunnon (joka on rikkomusmenettelyn toinen vaihe). Jos
Yhdistynyt kuningaskunta ei tämänkään jälkeen
täytä EU-lainsäädäntöön perustuvia
velvoitteitaan, komissio vie asian Euroopan yhteisöjen tuomioistuimen
käsiteltäväksi.
Taustaa
Henkilötietojen
käsittelystä ja yksityisyyden suojasta sähköisen
viestinnän alalla annetussa EU-direktiivissä jäsenvaltioita
vaaditaan varmistamaan viestinnän ja siihen liittyvien liikennetietojen
luottamuksellisuus. Niiden on kiellettävä viestinnän laiton
sieppaus ja seuranta, paitsi jos tämä tapahtuu kyseisten
käyttäjien luvalla (5 artiklan 1 kohta, direktiivi
2002/58/EY). EU:n tietosuojadirektiivissä
säädetään, että käyttäjän suostumuksen
on oltava ”vapaaehtoinen, yksilöity ja tietoinen tahdon
ilmaisu” (2 artiklan h kohta, direktiivi
95/46/EY). Lisäksi tietosuojadirektiivin 24 artiklassa
jäsenvaltioita vaaditaan määrittelemään sanktiot, joita
sovelletaan säännösten rikkomistapauksissa, ja 28 artiklan mukaan
täytäntöönpanon valvonta on annettava riippumattoman
viranomaisen tehtäväksi. Näitä tietosuojadirektiivin
säännöksiä sovelletaan myös viestinnän
luottamuksellisuuden alalla.
Seikkaperäinen kuvaus televiestintäalan rikkomusmenettelyistä
on nähtävissä osoitteessa: 
http://ec.europa.eu/information_society/policy/ecomm/implementation_enforcement/infringement/
