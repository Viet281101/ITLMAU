IP/ 09/1423   Bryssel 6. lokakuuta 2009  Tie auki Euroopan yhteiselle tietullipalvelulle   Euroopa n komissio teki tänään päätöksen Euroopan sähköisen tietullipalvelun (European Electronic Toll Service, EETS) teknisistä vaatimuksista. EETS:n ansiosta tienkäyttäjät tarvitsevat vain yhden ajoneuvolaitteen ja yhden sopimuksen jonkin palveluntarjoajan kanssa voidakseen maksaa tietullit helposti kaikkialla Euroopan unionissa (EU). EETS tulee käyttöön koko EU:ssa kaikissa kohteissa, joissa tietullit voidaan maksaa ajoneuvolaitteen avulla, muun muassa moottoriteillä, tunneleissa ja silloilla. EETS vähentää käteismaksun käyttöä tietulliasemilla ja helpottaa sitä kautta liikennevirtoja ja ruuhkautumista.  L iikenneasioista vastaavan komission varapuheenjohtajan Antonio Tajanin mielestä kyseessä on tärkein autoilijoita auttava parannus sitten rajatarkastusten poistamisen: "Euroopan sähköisen tietullipalvelun ansiosta tienkäyttäjät tarvitsevat vain yhden ajoneuvolaitteen ja yhden sopimuksen jonkin palveluntarjoajan kanssa voidakseen maksaa tietullit helposti kaikkialla Euroopan unionissa".  Sähköis iä tiemaksujärjestelmiä otettiin 1990-luvun alkupuolella käyttöön useissa Euroopan maissa. Useimmissa niistä käytetään ajoneuvoon asennettavaa laitetta, joka ilmoittaa ajoneuvon ominaisuudet tietullioperaattorille tiemaksun määrittämiseksi esimerkiksi ajoneuvon painon ja koon perusteella.  Nämä kansalliset ja paikalliset sähköiset tietullijärjestelmät ovat kuitenkin yleensä keskenään yhteensopimattomia ja toimivat vain omien ajoneuvolaitteidensa kanssa. Yhteentoimimattomuus haittaa ennen muuta kansainvälistä tieliikennettä. Esimerkiksi Portugalista Tanskaan matkalla oleva ajoneuvo saattaa tarvita kojelaudalleen viisi ajoneuvolaitetta, ellei enemmänkin, joista jokaisesta täytyy tehdä erillinen palvelusopimus tietyn tietullioperaattorin kanssa. Tästä koituu aikaavievää paperityötä ja kalliiksi käyvä hallinnollinen rasite, kun matkatiedot, laskut, sopimuslausekkeet ja maksumääräykset joudutaan täsmäyttämään.  Tänään tehdyssä komission päätöksessä vahvistetaan myös tietullioperaattorien, palveluntarjoajien ja käyttäjien oik eudet ja velvollisuudet. Käyttäjät voivat tilata palvelun valitsemaltaan palveluntarjoajalta. Tietullioperaattorit ilmoittavat perittävät tiemaksut palveluntarjoajille, jotka laskuttavat ne sitten käyttäjiltä. EETS:n kautta maksettavat tiemaksut eivät saa ylittää vastaavia kansallisia tai paikallisia maksuja.  EETS tulee käyttöön kolmen vuoden sisällä kaikille yli 3,5 tonnin ajoneuvoille sekä lisäksi ajoneuvoille, joilla on oikeus kuljettaa yli yhdeksän matkustajaa kuljettaja mukaan lukien. Viiden vuoden sisällä EETS:ää voivat käyttää myös kaikki muut ajoneuvot.
