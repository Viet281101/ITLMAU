IP/09/1926 Bryssel 15. joulukuuta 2009 Kriisin koettelemat työmarkkinat uuteen nousuun  Talous- ja rahoituskriisin vuoksi toteutetut toimenpiteet ja EU:n rahoitustuki ovat auttaneet hillitsemään taantuman vaikutuksia EU:n työmarkkinoihin tänä vuonna, kertoo Euroopan komission tuore raportti. Jotta kriisistä päästäisiin kunnialla ulos, toimenpiteiden on kuitenkin oltava johdonmukaisia suhteessa pitempikestoisiin työllisyysalan uudistuksiin. Työllisyys- ja sosiaaliministerit käsittelevät Yhteisen työllisyysraportin luonnosta neuvoston kokouksessa maaliskuussa 2010. Raporttia käytetään hyväksi muotoiltaessa vuoteen 2020 ulottuvaa EU:n uutta kasvu- ja työllisyysstrategiaa, joka EU:n johtajien on määrä hyväksyä keväällä 2010.  ”Koordinoidut EU:n tason ja jäsenvaltioiden toimenpiteet ja tuki ovat vuonna 2009 merkittävästi auttaneet vakauttamaan talouksia ja hillitsemään työttömyyden kasvua”, toteaa komission puheenjohtaja José Manuel Barroso. Nyt on Barroson mukaan pyrittävä siihen, ettei työpaikkoja menetettäisi lisää ja että kriisissä hävinneet työpaikat saadaan takaisin. ”Katse on käännettävä eteenpäin, ja koordinoitua toimintaa on jatkettava, jotta työllisyys ja kasvu saadaan pitemmän päälle kestävälle pohjalle”, Barroso jatkaa. ”Uudella vuoteen 2020 tähtäävällä EU 2020 ‑strategialla saamme sosiaalisen markkinataloutemme jälleen terveelle pohjalle ja teemme Euroopan unionista vahvemman, ympäristöä säästävämmän ja osallistavamman talouden.”  Työllisyyskomissaari  Vladimír Špidla muistuttaa puolestaan, että EU:n työllisyyspolitiikassa on nyt tärkeää huolehtia lyhyen aikavälin toimenpiteiden ja pitemmän tähtäimen uudistusten tasapainosta. ”Kriisitoimenpiteitä on tehostettava ja suunnattava uudelleen, ja lopulta niistä on vähitellen luovuttava,” jatkaa  Špidla  . ”Näin parannetaan joustavuutta ja turvaa EU:n työmarkkinoilla ja talouden kykyä sietää tulevia laskusuhdanteita.”     Komission luonnoksessa yhteiseksi työllisyysraportiksi analysoidaan eri puolilla EU:ta toteutettuja toimia, joilla on pyritty säilyttämään työpaikkoja ja auttamaan vaikeuksiin joutuneita. Lisäksi esitellään vielä ratkaisemattomia haasteita. Talouden taantuma heikensi työmarkkinoiden tilannetta dramaattisesti vuonna 2009, ja työttömyyden ennustetaan jatkavan kasvuaan kaikissa EU-maissa vielä ensi vuonnakin, jos kohta hitaammin. Vaikka talouden odotetaankin vähitellen elpyvän seuraavien kahden vuoden aikana, työmarkkinoilla tilanne paranee viiveellä. Kriisi on iskenyt erityisen raskaasti tiettyihin ryhmiin: nuoriin, maahanmuuttajiin ja heikosti koulutettuihin työntekijöihin.  Tarjotakseen nopeasti piristysruiskeen taloudelle ja suojellakseen heikossa asemassa olevia ryhmiä kriisin vaikutuksilta jäsenvaltiot ovat tehostaneet huomattavasti työllisyys- ja sosiaalipolitiikkaansa Euroopan työllisyysstrategian kolmen prioriteetin mukaisesti. Monissa maissa on parannettu julkisten työvoimapalvelujen valmiuksia, jotta ne selviytyisivät lisääntyneestä työttömyydestä. Jäsenvaltioita on autettu rahoittamaan kriisintorjuntatoimiaan EU:n rahoitustuella, jota on myönnetty Euroopan sosiaalirahastosta ja Euroopan globalisaatiorahastosta.  Sosiaalisen suojelun järjestelmät ovat osoittaneet tehonsa: automaattiset vakauttajat ovat pehmentäneet taantuman välittömiä sosiaalisia vaikutuksia – tosin eriasteisesti eri puolilla EU:ta. Jäsenvaltioiden valmiudet vastata sosiaaliturvan kasvavaan kysyntään vaihtelevat suuresti, ja nyt tarvitaankin vahvoja toimia, joilla työtä vailla olevat saadaan aktivoitua. Jatkotoimet  EU:n ja EU-maiden on nyt tärkeä luoda sellaiset järjestelyt, että työmarkkinat pystyvät elpymään kestävällä tavalla. Uusien ja parempien työpaikkojen syntymisen tueksi tarvitaan toimivia vetäytymisstrategioita, joilla ihmisiä ja yrityksiä valmistellaan kohtaamaan rakenteellisia haasteita, ja toisaalta sellaista julkista politiikkaa, jolla pystytään ajanmukaistamaan työmarkkinoita.  EU-maiden työllisyys- ja sosiaaliministerit käsittelevät komission esittämää raporttia 8. ja 9. maaliskuuta 2010 järjestettävässä työllisyys-, sosiaalipolitiikka-, terveys- ja kuluttaja-asioiden neuvoston kokouksessa. Komissio ja jäsenvaltiot hyödyntävät sitä myös valmistellessaan EU 2020 ‑strategiaa niin, että se voidaan esittää 25. maaliskuuta 2010 pidettävälle Eurooppa-neuvoston kevätkokoukselle. Raportti on jatkoa vuoden 2009 Työllisyys Euroopassa ‑raportille, jossa analysoidaan tarkemmin EU:n työmarkkinoiden viimeaikaista kehitystä (ks.   IP/09/1803   ).  Ks. myös  MEMO/09/554  Lisätietoja Luonnos yhteiseksi työllisyysraportiksi   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Työllisyys Euroopassa ‑raportti 2009    http://ec.europa.eu/social/main.jsp?catId=119&amp;langId=fi    Monthly Labour Market Monitor (työmarkkinoiden seuranta)    http://ec.europa.eu/social/main.jsp?catId=120&amp;langId=en     Euroopan komissio julkaisee työllisyys-, sosiaali- ja tasa-arvoasioita käsittelevää ilmaistiedotetta, jonka voi tilata seuraavasta osoitteesta:     http://ec.europa.eu/social/e-newsletter
