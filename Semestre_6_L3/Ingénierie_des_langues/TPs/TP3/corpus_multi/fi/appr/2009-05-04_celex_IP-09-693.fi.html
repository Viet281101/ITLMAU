IP/09/693
Brysselissä 4. toukokuuta 2009Kevään talousennusteen
2009–2010 mukaan vuodesta 2009 tulee vaikea, mutta EU:n talouden uskotaan
vakaantuvan tukitoimenpiteiden vaikutuksestaKomission kevään talousennusteiden mukaan
Euroopan unionin BKT laskee tänä vuonna 4 prosenttia mutta vakiintuu
yleisesti vuonna 2010. Taantuman keskeisiä syitä ovat
maailmanlaajuisen finanssikriisin paheneminen, maailmankaupan jyrkkä
supistuminen ja eräissä talouksissa jatkuva asuntomarkkinoiden
korjausliike. Kasvun odotetaan kuitenkin pääsevän jälleen
vauhtiin vuoden 2010 aikana, jolloin finanssi- ja rahapoliittisten
elvytystoimenpiteiden vaikutukset alkavat näkyä. Työmarkkinat
kärsivät taantumasta suuresti, ja EU:n työttömyysasteen
odotetaankin nousevan 11 prosenttiin vuonna 2010. Myös julkisen
talouden alijäämän ennakoidaan kasvavan voimakkaasti –
7¼ prosenttiin suhteessa BKT:hen vuonna 2010 – mikä
kuvastaa sekä kasvun hidastumista että harkinnanvaraisia toimia, joita
on toteutettu talouden tueksi komission ehdottaman Euroopan talouden
elvytyssuunnitelman suuntaisesti.
"Euroopan taloutta koettelee parhaillaan syvin ja laajin taantuma sitten
sotavuosien. Jäsenvaltioiden hallitusten ja keskuspankkien tässä
poikkeustilanteessa toteuttamien kunnianhimoisten toimenpiteiden odotetaan
kuitenkin tänä vuonna pysäyttävän taloudellisen
toiminnan supistumisen ja mahdollistavan elpymisen ensi vuonna. Tämä
edellyttää nopeita toimia ongelmallisten omaisuuserien
siirtämiseksi pois pankkien taseista ja pankkien pääomapohjan
vahvistamiseksi", totesi talous- ja rahapoliittisista asioista vastaava
komissaari Joaquín Almunia. 
Maailmantalous kääntyy uuteen nousuun
Pahentuva finanssikriisi johti maailmanlaajuisen toimeliaisuuden
hidastumiseen sekä maailmankaupan ja teollisuustuotannon jyrkkään
laskuun viime talvena. Laskusuhdanne on temmannut pyörteisiinsä monia
maita, myös nousevan talouden maita ja kehitysmaita. BKT:n
maailmanlaajuisen kasvun odotetaan kuitenkin kääntyvän vuoden
2009 jälkipuoliskolla jälleen plusmerkkiseksi, kun finanssi- ja
rahapoliittisten elvytystoimenpiteiden vaikutukset alkavat näkyä ja
finanssikriisi vähitellen hellittää. Maailmanlaajuisen
talouskasvun ennakoidaan olevan 2 prosenttia vuonna 2010.
EU:ta koettelee jyrkkä taantuma, jonka loppu on kuitenkin jo
näkyvissä
Vuoden 2008 toisella vuosineljänneksellä alkanut taantuma paheni
vuoden loppua kohden siten, että niin EU:n kuin euroalueenkin BKT laski
viimeisellä vuosineljänneksellä noin 1½ prosenttia
edellisvuoden vastaavaan neljännekseen verrattuna. Kyselytulokset ja
faktatiedot osoittavat, että BKT on tämän vuoden
ensimmäisellä neljänneksellä supistunut
entisestään. Laskusuhdanne koettelee kaikkia jäsenvaltioita,
vaikka niiden näkymät vaihtelevatkin niiden asuntomarkkinoiden
dynamiikan ja talouden avoimuustason perusteella sekä sen mukaan, mikä
on niiden suhteellinen altistuminen finanssikriisille.
Finanssimarkkinoiden vakaantuessa, sijoittajien luottamuksen kasvaessa
sekä julkisen talouden tukitoimien ja rahapolitiikan keventämisen
vaikuttaessa vähitellen reaalitoimintaan odotettavissa on, että BKT:n
lasku tasaantuu tämän vuoden loppua kohti ja kasvu kääntyy
lievästi positiiviseksi vuoden 2010 aikana. 
Taantuma vaikuttaa paitsi kaikkiin jäsenvaltioihin myös lähes
kaikkiin kysyntätekijöihin. Vaikutukset kohdistuvat erityisesti
yksityisiin investointeihin, mikä kuvastaa heikentyneitä
kysyntänäkymiä, kapasiteetin käyttöasteen rajua laskua
ja yhä kireitä rahoitusedellytyksiä. Myös vienti on
supistunut jyrkästi maailmankaupan merkittävän vähentymisen
myötä. Vaikka yksityinen kulutus on pysynyt vielä suhteellisen
voimakkaana öljynhintojen laskun ja alhaisemman inflaation avustamana, on
todennäköistä, että käytettävissä olevat
reaalitulot vähenevät työmarkkinoiden taantuessa vähitellen.
Vain julkinen kulutus ja julkiset investoinnit vaikuttavat tänä vuonna
positiivisesti talouskasvuun, mikä on osittain EU:n elvytyssuunnitelman
osana toteutettujen finanssipoliittisten elvytystoimenpiteiden ansiota. 
Kova isku työmarkkinoille ja julkiselle taloudelle
Euroopan työmarkkinat alkoivat hidastua viime vuonna, kuten tavallista
pienellä viiveellä talouden laskusuhdanteeseen nähden.
Työllisyyden odotetaan vähenevän sekä EU:ssa että
euroalueella noin 2½ prosenttia tänä vuonna ja edelleen
1½ prosenttia vuonna 2010. Tästä seuraa näiden kahden
vuoden aikana noin 8½ miljoonan työpaikan menetys verrattuna
9½ miljoonan nettotyöpaikan luomiseen vuosina 2006–2008.Taantuma on kova isku myös julkiselle taloudelle, sillä
budjettialijäämän uskotaan kasvavan EU:ssa yli kaksinkertaiseksi
tänä vuonna (vuoden 2008 2,3 %:sta 6 %:iin) ja jatkavan kasvuaan
vuonna 2010 (7¼ %:iin). Julkisen talouden rahoitusaseman voimakas
heikentyminen johtuu osaksi itse laskusuhdanteesta, sillä automaattisten
vakauttajien vaikutus on Euroopassa suhteellisen suuri, mutta osasyynä ovat
myös mittavat harkinnanvaraiset finanssipoliittiset elvytystoimet, joita on
toteutettu taloudellisen toiminnan tukemiseksi. 
Inflaatio on tilapäisesti hyvin alhainen
Inflaatio on viime kuukausina hidastunut jyrkästi, ja sen ennakoidaan
jatkavan hidastumistaan tämän vuoden toisella ja kolmannella
neljänneksellä. Tämä johtuu perusvaikutuksista, heikoista
talousnäkymistä ja hyödykkeiden hintojen ennakoidusta
alenemisesta. YKHI-inflaation uskotaan vuonna 2009 olevan yleisesti ottaen
hieman alle 1 prosenttia EU:ssa (ja ½ prosenttia euroalueella) ja
hidastuvan molemmilla alueilla alimmilleen kolmannen vuosineljänneksen
aikana. Kun aiemmista energian ja elintarvikkeiden hinnannousuista aiheutuvat
perusvaikutukset eivät enää vaikuta vuotuiseen inflaatioon ensi
syksynä, YKHI-inflaation ennakoidaan ensi vuonna kiihtyvän
vähitellen noin 1¼ prosenttiin. 
Ennusteisiin liittyy vielä merkittäviä
epävarmuustekijöitä 
Nyt kun maailmantalous on keskellä pahinta taantumaansa sitten toisen
maailmansodan, talous- ja inflaationäkymiin liittyy merkittäviä
epävarmuustekijöitä. Odotettua pahempien näkymien riski
riippuu erityisesti finanssikriisin vaikutuksista ja talouden eri sektorien
välisten takaisinkytkentöjen voimakkuudesta. Finanssi- ja
rahapoliittiset elvytystoimenpiteet saattavat toisaalta osoittautua ennakoitua
tehokkaammiksi finanssimarkkinoiden vakauden ja niitä kohtaan tunnetun
luottamuksen palauttamisessa sekä taloudellisen toiminnan tukemisessa.
Inflaatioriskit vaikuttavat tänä vuonna tasapainoisilta, kun otetaan
huomioon hyödykkeiden mahdollinen hintakehitys sekä hinnoittelu ja
palkanmuodostus.  
Yksityiskohtaisempi kertomus on saatavilla osoitteessa: 
http://ec.europa.eu/economy_finance/thematic_articles/article14927_en.htm
[ Taulukot saatavilla PDF ja Word muodossa ]
[ Taulukot saatavilla PDF ja Word muodossa ]
[ Taulukot saatavilla PDF ja Word muodossa ]
[ Taulukot saatavilla PDF ja Word muodossa ]
