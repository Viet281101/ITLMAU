IP/09 /1685  Bryssel 9. marraskuuta 2009 EU juhlii Berliinin muurin murtumista – muuri kaatuu uudelleen dominopalikoina Euroopan komission puheenjohtaja, Euroopan parlamentin puhemies, valtioiden ja hallitusten päämiehet ja sadat tuhannet kansalaiset juhlivat tänään yhdessä 20 vuotta sitten tapahtunutta Berliinin muurin murtumista. Tämä nykyhistoriassa ainutlaatuinen tapaus on yksi Euroopan yhdentymisen merkkipaaluista.  Brandenburgin portilla tänä iltana pidettävään viralliseen ”vapauden juhlaan” osallistuva puheenjohtaja Barroso totesi Berliinin muurin murtumisen edustavan Keski- ja Itä-Euroopan totalitarismin romahtamista ja olevan lisäksi Saksan ja koko Euroopan jälleenyhdistymisen vaikuttava symboli. ”Tuona marraskuun 9. päivänä 1989 kaikki tuntui mahdolliselta. Sitä hetkeä kuvaavat onnellisuus, vapauden halu ja ajatus rauhanomaisesta vallankumouksesta. Todella historiallinen päivä, joka monessa mielessä toi mieleeni Portugalin vallankumouksen vuonna 1974, jolloin itse olin 18-vuotias opiskelija”, Barroso sanoi. Institutionaalisista suhteista ja viestintästrategiasta vastaavan komission varapuheenjohtajan Margot Wallströmin mukaan ”vuosi 1989 muutti Euroopan, ja Berliinin muurin kaatuminen oli yksi nykyaikojen hätkähdyttävimmistä symbolisista kuvista”.  Euroopan komissio on järjestänyt kuluvan vuoden aikan lukuisia sekä kansallisia että EU:n laajuisia tapahtumia ja tilaisuuksia rautaesiripun repeämisen kunniaksi teemalla ”Vapaa, yhtenäinen Eurooppa”. Tänä iltana Berliiniin odotetaan kokoontuvan satoja tuhansia ihmisiä osallistumaan muurin murtumisen juhlintaan. Yksi heistä on komission puheenjohtaja José Manuel Barroso, joka myös pitää pienen puheen.  Vapauden juhlan kohokohta on taideprojekti, joka kuvaa vuoden 1989 tapahtumien dominoefektiä. Berliinin kaupunki on komission viestintäpääosaston ja komission Berliinin-edustuston avustuksella järjestänyt tapahtuman, jossa entisen Berliinin muurin sijaintipaikalle Checkpoint Charlien ja Valtiopäivätalon väliselle 1,2 kilometrin matkalle on pystytetty 1000 jättimäistä dominopalikkaa, jotka laitetaan kaatumaan kuten muuri aikoinaan. Symboliset dominopalikat on maalattu eri puolilla maailmaa. Taiteilijoina ovat olleet etupäässä koululaiset, mutta myös monet julkisuuden henkilöt, kuten komission puheenjohtaja Barroso ja Euroopan parlamentin puhemies Jerzy Buzek. He ovat myös mukana kaatamassa dominomuuria Berliinissä.  Lisätietoja :     www.europa1989-2009.eu      http://www.mauerfall09.de/en/home.html
