IP/09/967  Bryssel, 19. kesäkuuta 2009   Hallinnollisten menettelyjen hoitaminen sähköisesti: Euroopan komissio tehostaa rajat ylittäviä palveluja uusimmalla teknologialla  Euroopan komissio yhteisrahoittaa Itävallan, Ranskan, Saksan, Kreikan, Italian, Alankomaiden ja Puolan vetämää hanketta, jolla autetaan viranomaisia parantamaan palvelusektorille tarkoitettuja verkkopalveluja.  Vuoden 2009 loppuun mennessä jokaisessa EU:n jäsenvaltiossa on keskitetty asiointipiste, jossa yritykset voivat hoitaa hallinnollisia menettelyjä sähköisesti.  Uuden järjestelmän avulla esimerkiksi belgialainen palveluntarjoaja voi hoitaa kaikki kahvilan avaamisen Alankomaissa edellyttämät muodollisuudet verkossa. Pilottihankkeen tavoitteena on lisäksi parantaa sähköisten menettelyjen laatua. Pilottihankkeeseen investoidaan kolmen vuoden aikana yli 14 miljoonaa euroa. Puolet tästä summasta tulee EU:n kilpailukyvyn ja innovoinnin ohjelmasta.  ” Investoiminen uusimpaan informaatioteknologiaan on oikea tapa helpottaa viranomaisyhteistyötä ja auttaa yrityksiä pääsemään muiden jäsenvaltioiden markkinoille” , totesi tietoyhteiskunnasta ja viestimistä vastaava komissaari Viviane Reding. ”Palvelujen tarjoaminen verkossa ja ilman turhaa byrokratiaa mahdollistaa eurooppalaisten yritysten laajentumisen uusille markkinoille, mikä lisää EU:n alueen kauppaa. Laajentuminen tuo mukanaan kasvua ja lisää työpaikkoja yhtenäismarkkinoilla."  Palvelut ovat tärkein kasvua ja työpaikkojen syntymistä vauhdittava tekijä Euroopassa. Palvelujen osuus EU:n BKT:sta on 70 prosenttia. Viime vuosina 95 prosenttia uusista työpaikoista on syntynyt palvelusektorille. Vaikka tavaroilla käydään vapaasti kauppaa EU:n alueella, palvelujen sisämarkkinoita ei vielä hyödynnetä täysimääräisesti. Oikeudelliset ja hallinnolliset esteet vaikeuttavat edelleen palvelujen tarjoajien sijoittautumista muihin maihin ja rajat ylittävää kauppaa.  Euroopan komission ja Itävallan, Ranskan, Saksan, Kreikan, Italian, Alankomaiden ja Puolan käynnistämän pilottihankkeen tavoitteena on kehittää uusia teknisiä ratkaisuja, joilla voidaan parantaa viranomaisten tarjoamia sähköisiä rajat ylittäviä palveluja. Kuhunkin jäsenvaltioon perustetaan vuoden 2009 loppuun mennessä asiointipiste, jossa yritykset voivat hoitaa kaikki menettelyt ja muodollisuudet. Pilottihankkeen tarkoituksena on tehdä eri EU-maissa sovellettavista menetelmistä yhteensopivia. Tämä edistää sähköisten palvelujen käyttöä, yhdenmukaisten vaatimusten kehittämistä sekä turvattuja tapahtumia koskevien yhteisten standardien vahvistamista. Hankkeessa nojaudutaan parhaisiin käytänteisiin, avoimiin standardeihin ja käyttäjäystävällisiin ratkaisuihin.  Taustaa:   Pilottihanke ”Simple Procedures Online for Cross-border Services” (SPOCS) on suuren mittakaavan pilottihanke, joka saa yhteisrahoitusta Euroopan komission tieto- ja viestintätekniikkapolitiikan tukiohjelmasta. Tämän tukiohjelman tavoitteena on edistää innovaatiota ja kilpailukykyä lisäämällä viestintäteknologioiden laajempaa ja parasta mahdollista hyödyntämistä kansalaisten, yritysten ja viranomaisten piirissä. Ohjelma on osa EU:n kilpailukyvyn ja innovoinnin ohjelmaa, jonka tavoitteena on edistää eurooppalaisten yritysten kilpailukykyä. Sen talousarvio vuosina 2007–2013 on yli 3,6 miljardia euroa. (   IP/05/391   )    EU:n palveludire   ktiivin mukaisesti kaikilla EU:n jäsenvaltioilla on vuoden 2009 loppuun mennessä oltava keskitetty asiointipiste, jonka kautta palveluntarjoajat saavat helposti kaikki tarvittavat tiedot ja voivat hoitaa sähköisesti kaikki tarvittavat menettelyt, eikä heidän tarvitse ottaa yhteyttä useisiin hallinto- ja ammatillisiin elimiin.  Osallistuvat maat johtavat suuren mittakaavan pilottihankkeita. Niissä keskitytään teknologiapohjaisten ratkaisujen käyttöönottoon rajat ylittävissä palveluissa kansallisella, alueellisella ja paikallisella tasolla. Pilottihankkeet käynnistetään, jotta voitaisiin löytää yhteisiä standardeja edelleen kehitettäväksi ja jaettavaksi sekä mahdollistaa erilaisten kansallisten tietototekniikkaratkaisujen yhteentoimivuus. Näin kansalaiset ja yritykset voisivat hyödyntää yhtenäismarkkinoiden edut täysimääräisesti.  Tämä hanke perustuu aikaisemmissa suuren mittakaavan hankkeissa tehtyyn työhön. Nämä hankkeet käsittelivät EU:n kansalaisten   henkilöllisyyden tunnistamista sähköisesti   sekä pääsyä julkisiin palveluihin missä tahansa Euroopassa (   IP/08/824   ). Lisäksi on toteutettu   hanke   , joka mahdollistaa sen, että yritykset voivat kilpailla julkisista palvelusopimuksista sähköisesti kaikkialla Euroopassa (   IP/08/785   ). Vuonna 2008 komissio käynnisti myös Smart Open Services (SOS) -hankkeen terveyskertomusten tietojen rajat ylittävästä jakamisesta (   IP/08/1075   ).  Sähköiset viranomaispalvelut :     http://ec.europa.eu/egovernment  Tieto- ja viestintätekniikkapolitiikan tukiohjelma:    http://ec.europa.eu/information_society/activities/ict_psp    Euroopan komission kilpailukyvyn ja innovoinnin puiteohjelma:    http://ec.europa.eu/cip/index_en.htm    EU:n palveludirektiivi:    http://ec.europa.eu/internal_market/services/services-dir/index_en.htm
