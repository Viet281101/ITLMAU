IP/09/1530  Bryssel 15. lokakuuta 2009 EU:n yhdennetty meripolitiikka – seuraavan komission ensisijaiset tavoitteet  Euroopan komissio esitteli tänään kertomuksen, jossa tarkasteltiin EU:n yhdennetyn meripolitiikan edistymistä viimeisten kahden vuoden aikana sekä sen tulevaisuudennäkymiä. Lisäksi komissio on tehnyt konkreettisia ehdotuksia kahdesta tärkeästä yhdennettyyn meripolitiikkaan liittyvästä kysymyksestä – kaikkien alojen ja maiden välisestä yhdennetystä merivalvonnasta sekä Euroopan meripolitiikan kansainvälisestä ulottuvuudesta. Yhdessä nämä kolme asiakirjaa tarjoavat kiistatonta näyttöä siitä, miten yhdennetty meripolitiikka voi vapauttaa Euroopan laajojen meri- ja rannikkoalueiden taloudellisen potentiaalin samalla, kun se parantaa meriturvallisuutta uuden selkeän hallinnoinnin avulla ja hyödyntämällä synergioita kaikkien mereen liittyvien politiikkojen alalla.  Euroopan komission puheenjohtaja José Manuel Barroso totesi seuraavaa: "Kunnianhimoisen yhdennetyn meripolitiikan käyttöönotto on nykyisen komission suurimpia saavutuksia. Se asettaa haasteen myös seuraavalle komissiolle. Meripolitiikka on olennainen osa kestävää ilmasto- ja energiapolitiikkaa. Uskon, että voimme jatkaa tähän asti toteuttamiamme toimia määrätietoisesti ja luottavaisin mielin. Toivon esimerkiksi merten moottoriteitä koskevan suunnitelman toteutuvan. Merten ja valtamerten vastuullinen ja hyödyllinen kehittäminen edellyttää, että meidän on kehitettävä merten aluesuunnittelua, otettava käyttöön rajat ylittävä yhdennetty merivalvonta eri maiden välillä ja luotava Euroopan meripoliittinen seurantakeskus ja tietoverkko."  Meri- ja kalastusasioista vastaava komissaari Joe Borg totesi asiasta seuraavaa: "Vaikka yhdennetty meripolitiikka on otettu käyttöön vasta äskettäin, se on jo onnistunut muuttamaan EU:n suhtautumista merialueisiin liittyviin kysymyksiin ja nostanut meriasiat korkealle EU:n asialistalla. Yhdennetyn meripolitiikan täytäntöönpanon alkuvaiheessa saatujen erinomaisten tulosten pitäisi kannustaa meitä vieläkin laajamittaisempaan ja rohkeampaan visiointiin tulevaisuudessa. Meidän olisi vastaisuudessakin uskallettava ylittää rajoja, kun kyse on Euroopan meriympäristön sekä meritalouden ja ‑turvallisuuden hyväksi toteutettavasta yhtenäisestä toiminnasta." Yhdennetyn meripolitiikan edistyminen  Komission kertomuksessa tarkastellaan yhdennetyn meripolitiikan edistymistä kahden vuoden aikana. Lisäksi siinä esitetään tulevaisuutta varten seuraavat kuusi strategista linjausta:    Meriasioiden yhdennetty hallinnointi:  EU:n toimielimet, jäsenvaltiot ja rannikkoalueet ovat avainasemassa, kun halutaan varmistaa poliittista toimintaa edeltävä yhdentäminen ja meriasioita koskevien johdonmukaisten toimintaohjelmien laatiminen pyrittäessä eroon vallinneesta poliittisesti lokeroidusta ajattelutavasta.  Sen vuoksi on tarpeen ottaa käyttöön tehokkaita rakenteita monialaista yhteistyötä ja sidosryhmien kuulemista varten, jotta kaikki mereen liittyvistä alakohtaisista toimista saatavat yhteisvaikutukset saadaan hyödynnetyksi.    Monialaisten poliittisten välineiden kehittäminen:  näitä ovat erityisesti merten aluesuunnittelu, meriasioiden laaja tuntemus ja yhdennetty merivalvonta.     Merellä tapahtuvien toimintojen rajojen määritteleminen kestävän kehityksen varmistamiseksi:  meristrategian puitedirektiivin mukaisesti tällä varmistetaan, ettei merellä tapahtuvien toimintojen anneta kehittyä ottamatta tosiasiallisesti huomioon niistä meriympäristöön kohdistuvia yhteisvaikutuksia.    Merialuekohtaisten strategioiden kehittäminen:  politiikan tavoitteet ja välineet on tarpeen mukauttaa kunkin laajemman eurooppalaisen merialueen ainutkertaisiin geofyysisiin, taloudellisiin ja poliittisiin erityispiirteisiin.     Yhdennetyn meripolitiikan kansainvälisen ulottuvuuden kehittäminen:  EU:n maailmanlaajuinen johtoasema meriasioissa, joihin myös ilmastonmuutos ja merten biologisen monimuotoisuuden säilyttäminen kuuluvat, vahvistavat merkittävästi EU:n asemaa monenvälisissä ja kahdenvälisissä suhteissa.    Kestävän talouskasvun, työllisyyden ja innovaation korostaminen: EU:lla olisi oltava meriasioiden taloudellisia näkökohtia käsittelevä johdonmukainen ja laaja toimintaohjelma, jossa kannustetaan Euroopan sisäisen meriliikenteen kehittämiseen, vauhditetaan investointeja EU:n laivastoon ja laivanrakennusalaan, edistetään vähemmän saastuttavia aluksia koskevaa hanketta, sidotaan EU:n energia- ja ilmastonmuutospolitiikka tiiviimmin yhteen yhdennetyn meripolitiikan kanssa ja varmistetaan, että meri- ja rannikkoalueet otetaan täysipainoisesti huomioon alueellisesta yhteenkuuluvuuspolitiikasta käytävässä keskustelussa.   Vuonna 2010 julkaistaan yksityiskohtainen poliittinen asiakirja kyseisten kuuden strategian kehittämiseksi. Merivalvonta  Yhdennetyn merivalvonnan aikaan saamiseksi komissio on vahvistanut pääperiaatteet, jotka auttavat EU:n jäsenvaltioita perustamaan lukuisille valvontaviranomaisilleen yhteisen tietojenvaihtoympäristön.  Vielä nykyisin jäsenvaltioissa on vallitsevana käytäntönä, että kukin alakohtainen viranomainen, joka seuraa ja tarkkailee merellä toteutettavia toimia, kokoaa operatiivisia tietoja itsenäisesti ja muista viranomaisista riippumatta.  Jos näitä tietoja vaihdettaisiin, valvontatoimet muuttuisivat tehokkaammiksi ja kustannustehokkaammiksi.  Tietojen vaihto ja valvontajärjestelmien yhteentoimivuus asettavat kuitenkin eräitä teknologisia, oikeudellisia ja turvallisuuteen liittyviä haasteita.  Komission ehdotuksessa nämä haasteet määritellään ja niille esitetään ratkaisuja.   Lisäksi esimerkiksi rajavartioinnin, kalastuksen, meriliikenteen, laittoman maahanmuuton torjunnan, tullin ja maanpuolustuksen aloilla toimivat eri käyttäjäyhteisöt pystyvät nykyisten järjestelmien mahdollisimman tehokkaan hyödyntämisen avulla saamaan meriasioista selkeämmän kokonaiskuvan, mikä parantaa niiden toiminnan tehokkuutta.   Muista suunnitelluista aloitteista voidaan mainita kaksi kokeiluhanketta, joita ollaan käynnistämässä yhdennetyn merivalvonnan testaamiseksi käytännössä. Toinen toteutetaan Välimerellä ja sen viereisillä Atlantilla sijaitsevilla merialueilla ja toinen Pohjanmerellä.  Kansainvälinen ulottuvuus  Komissio on julkaissut myös strategia-asiakirjan keinoista, joilla varmistetaan, että EU pystyy vaikuttamaan kansainvälisellä foorumilla entistä voimakkaammin meriasioihin siten, että merten ja valtamerten maailmanlaajuinen hallinnointi tehostuu. Tällä tavoin voidaan parhaiten turvata meriasioihin liittyvät EU:n taloudelliset, ekologiset ja sosiaaliset intressit. Asiakirjassa eritellään kansainvälisiä ratkaisuja edellyttävät kysymykset, kuten merten (mukaan lukien avomeret) biologisen monimuotoisuuden suojelu, ilmastonmuutos, meriturvallisuus, asianmukaiset alusten työolot ja merentutkimus. Lisäksi siinä tarkastellaan kansainvälisellä, alueellisella, naapurimaiden välisellä ja kahdenvälisellä tasolla käytettävissä olevia välineitä, joita voidaan hyödyntää komission strategian ja niiden ensisijaisten toimien täytäntöönpanossa, joita komissio suunnittelee toteuttavansa meriasioiden kestävän hallinnoinnin edistämiseksi maailmanlaajuisella tasolla. Lisätietoja:    Ks. myös:    http://ec.europa.eu/maritimeaffairs/subpage_mpa_en.html      Kertomus yhdennetyn meripolitiikan edistymisestä:    MEMO/09/455      Yhdennetty merivalvonta:    MEMO/09/454      Yhdennetyn meripolitiikan kansainvälinen ulottuvuus:    MEMO/09/453
