IP/09/275
Bryssel 18. helmikuuta 2009Komissio esittää Euroopan
turvapaikka-asioiden tukiviraston perustamistaKomissio hyväksyi tänään
ehdotuksen asetuksesta, jolla perustetaan Euroopan turvapaikka-asioiden
tukivirasto. Ehdotus liittyy maahanmuutto- ja turvapaikkasopimukseen, ja
myös Eurooppa-neuvosto on pyytänyt komissiolta tällaista
ehdotusta. Tarkoituksena on saada nopeasti aikaan toimintakykyinen virasto, joka
koordinoi ja vahvistaa jäsenvaltioiden yhteistyötä
turvapaikka-asioissa ja lähentää jäsenvaltioiden
käytänteitä toisiinsa. Myös EU:ssa sovellettavia
turvapaikkaoikeutta koskevia sääntöjä pyritään
lähentämään. 
Vapaus-, turvallisuus- ja oikeusasioista vastaava komissaari ja komission
varapuheenjohtaja Jacques Barrot totesi  komission työskentelevän
aktiivisesti saadakseen aikaan yhteisen eurooppalaisen
turvapaikkajärjestelmän. Hän korosti, että on hyvin
tärkeää lähentää niin jäsenvaltioiden
lainsäädäntöä kuin käytänteitäkin.
Barrot'n mukaan jäsenvaltioiden turvapaikka-asioista vastaavien
viranomaisten on saatava konkreettista tukea päivittäiseen
toimintaansa. ”Viraston yhteydessä toimivien tukiryhmien ansiosta
voidaan yhdessä löytää ratkaisu kiireellisiin tilanteisiin
esimerkiksi silloin, kun turvapaikanhakijoita saapuu yhtaikaa suuria
määriä”, Barrot totesi.
Turvapaikkaoikeuteen liittyvät nykykäytänteet osoittavat,
että jäsenvaltioiden välillä on suuria kansainvälisen
suojelun myöntämiseen liittyviä eroja. Esimerkiksi irakilaisella
on eräässä jäsenvaltiossa 71 prosentin mahdollisuus
saada suojelua, mutta eräässä toisessa vain 2 prosentin
mahdollisuus. Komission kesäkuussa 2008 hyväksymässä
turvapaikka-asioiden toimintasuunnitelmassa todetaan, että
turvapaikkaoikeutta koskevaa EU-lainsäädäntöä on
tarpeen täydentää ja muuttaa. Tämä työ on jo
meneillään, mutta sen lisäksi on vielä
tiivistettävä hallinnollista yhteistyötä
jäsenvaltioiden välillä erilaisten käytänteiden
lähentämiseksi. 
 Tukivirasto auttaa jäsenmaita yhtenäistämään ja
tasapuolistamaan turvapaikkapolitiikkaansa muun muassa tarjoamalla
mahdollisuuksia hyvien toimintatapojen/käytänteiden vertailuun,
järjestämällä EU-tason koulutusta ja parantamalla
mahdollisuuksia saada alkuperämaata koskevia luotettavia tietoja. Virasto
myös koordinoi kansallisista asiantuntijoista koostuvia tukiryhmiä,
joilta jäsenmaat voivat pyytää apua, jos niiden alueelle
kohdistuu suuria pakolaisvirtoja. Lisäksi se antaa tieteellistä ja
teknistä apua turvapaikkapolitiikan ja -lainsäädännön
kehittämisessä.
Tukivirasto toimii riippumattomana EU:n erillisvirastona. Sitä johtavaan
hallintoneuvostoon kuuluu edustajia komissiosta ja jäsenvaltioista. Virasto
toimii tiiviissä yhteistyössä jäsenvaltioiden
turvapaikka-asioista vastaavien viranomaisten sekä YK:n pakolaisasiain
päävaltuutetun kanssa. Kansalaisyhteiskunnan kanssa
käytävää keskustelua varten virastossa on neuvoa-antava
ryhmä. 
Jos komission ehdotus hyväksytään nopeasti, virasto voi
aloittaa toimintansa jo vuonna 2010. Valtioiden ja hallitusten
päämiehet päättävät, mihin EU:n jäsenvaltioon
sen päätoimipaikka sijoitetaan.
