IP/09/501
Bryssel, 30. maaliskuuta 2009Komissio on tyytyväinen
yhtenäistä eurooppalaista ilmatilaa koskevan paketin poliittiseen
hyväksymiseen neuvostossaLiikenneministerit vahvistivat
tänään yhteisymmärryksen laajasta ilmailupaketista, jonka
puolesta Euroopan parlamentti äänesti viime viikolla. Paketti
hyväksytään muodollisesti neuvostossa lähiviikkoina. Se
tukee yhtenäistä eurooppalaista ilmatilaa, tekee Euroopan
lentoturvallisuusvirastosta vastuutahon kaikissa ilmailuketjun
turvallisuusasioissa sekä edistää uuden teknologian
käyttöönottoa. Paketin toimenpiteiden ansiosta lentoliikenteen
turvallisuus, ympäristöystävällisyys ja kustannustehokkuus
lisääntyvät. Lentoyhtiöiden arvioidaan
säästävän vuosittain noin neljä miljardia euroa. Samaan
aikaan toteutetaan ilmaliikenteen hallinnan yleissuunnitelma, joka turvaa
Euroopan valmistusteollisuudelle johtavan aseman ilmaliikenteen
hallintateknologian innovaattorina, mikä parantaa eurooppalaisen
infrastruktuurin suorituskykyä ja laitevalmistajien kilpailuasemaa
maailmanmarkkinoilla.
Liikenteestä vastaava komission varapuheenjohtaja Antonio Tajani totesi:
”Eurooppa tarvitsee ilmaliikenteen hallintajärjestelmän, joka
pystyy suoriutumaan ilmailun kasvusta tulevaisuudessa. Matkustajat odottavat
laadukasta palvelua. Tämän toimenpidepaketin ansiosta lentoliikenteen
turvallisuus, ympäristöystävällisyys ja kustannustehokkuus
lisääntyvät. Se, että koneet voivat lentää
lyhintä mahdollista reittiä, on myös linjassa
lisääntyvien ympäristövaatimusten kanssa. Ilmatilan
käyttäjien tarpeet asetetaan nyt ensimmäistä kertaa
järjestelmän keskiöön. Paketti hyväksyttiin parhaaseen
mahdolliseen aikaan juuri nyt, kun ala on meneillään olevan kriisin
vuoksi vaikeuksissa. "
Paketin ensimmäisessä osiossa vahvistetaan yhtenäistä
eurooppalaista ilmatilaa koskevaa alkuperäistä
lainsäädäntöä (ks. IP/01/1398). Siinä
esimerkiksi asetetaan lennonvarmistuspalvelun tarjoajille sitovia
suorituskykytavoitteita ja perustetaan eurooppalainen verkon hallintamekanismi
kansallisten verkkojen yhdenmukaistamiseksi. Lisäksi
määrätään sitova ajankohta, johon mennessä
jäsenvaltioiden on parannettava suorituskykyä. Tämän ne
voivat aloittaa parantamalla lennonvarmistuspalvelun tarjoajien
yhteistyötä ja kokonaisnäkemystä eli perustamalla niin
sanottuja toiminnallisia ilmatilalohkoja.
Teknologiaosio keskittyy paremman teknologian
käyttöönottoon. SESAR-ohjelman tarjoamien mahdollisuuksien
ansiosta kaikki ilmailun sidosryhmät voivat osallistua yhdessä
uudenlaisen, koko Euroopan kattavan ilmaliikenteen
hallintajärjestelmän kehittämiseen, testaamiseen ja
käyttöönottoon. 
Turvallisuusosiossa laajennetaan Euroopan lentoturvallisuusviraston
(EASA) vastuualuetta siten, että voidaan varmistaa lentoasemien toimintaa,
ilmaliikenteen hallintaa ja lennonvarmistuspalveluja koskevien
sääntöjen yksiselitteisyys, yhdenmukaisuus ja sitovuus sekä
niiden täytäntöönpanon valvonta jäsenvaltioissa.
Nämä EASAn uudet valtuudet antavat sille mahdollisuuden valvoa
kattavammin Euroopan ilmailun turvallisuutta ja varmistaa, että
yhteisiä turvallisuussääntöjä noudatetaan kaikissa
lennon vaiheissa kentältä lähtien.
Lentoasemien kapasiteettia koskevassa osiossa
käsitellään kiitoteiden ja lentoasemien varustuksen puutteista
aiheutuvia ongelmia, jotka uhkaavat muodostaa melkoisen pullonkaulan
liikenteelle. Aloitteen tavoitteena tehostaa lentoyhtiöille
myönnettävien lähtö- ja saapumisaikojen yhteensovittamista
ilmaliikenteen hallinnan kanssa sekä perustaa lentoasemien kapasiteetin
seurantaryhmä, jotta kaikki lentoasemat voidaan integroida
täysimittaisesti ilmailuverkostoon.
Uudessa lainsäädäntöpaketissa
ympäristöasiat kuuluvat yhtenäisen eurooppalaisen
ilmatilan ytimeen. Tavoitteena on vähentää ilmailun
kasvihuonekaasupäästöjä ilmaliikenteen paremman hallinnan
avulla. Päästövähennys yhtä lentoa kohden voi olla jopa
10 prosenttia, jolloin hiilidioksidipäästöt vähenisivät
16 miljoonaa tonnia vuodessa. Tämä merkitsisi 2,4 miljardin
euron vuotuista kustannussäästöä ja auttaisi ilmailua
valmistautumaan Euroopan päästökauppajärjestelmään
osallistumiseen.Koska inhimillisillä tekijöillä on keskeinen
merkitys lennonvarmistuspalvelun tarjoamisessa, EU:n toimielimet ovat antaneet
lisäksi lausunnon, jossa ne ilmoittavat olevansa halukkaita
toimimaan yhdessä edistääkseen henkilöstön
osallistumista ilmailupaketin täytäntöönpanoon,
varmistaakseen kaikkien turvallisuustehtäviä suorittavien
henkilöstöryhmien korkean pätevyystason sekä
lisätäkseen luottamusta vaaratilanteiden
ilmoitusjärjestelyihin.
Lisätietoja:	 http://ec.europa.eu/transport/air/index_en.htm
