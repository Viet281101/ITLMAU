IP/ 09/910   Bryssel 12. kesäkuuta 2009   San at tietoisuuden lisääjinä: syrjintää ja moninaisuutta käsittelevä EU:n toimittajakilpailu   Eurooppalaisista 15 prosenttia uskoo tulleensa syrjityiksi. Tässä on yksi hyvä syy siihen, että Euroopan komissio käynnistää jo kuudennen kerran toimittajille suunnatun kilpailun ”Moninaisuuden puolesta, syrjintää vastaan”. Kilpailuun voivat osallistua niin painetuille tiedotusvälineille kuin verkossa työskentelevät toimittajat. Kilpailu tuo esille viestintäammattilaisten kyvyt – he voivat kirjoittamiensa tekstien avulla auttaa ymmärtämään paremmin moninaisuudesta koituvaa hyötyä ja ehkäisemään uskontoon tai vakaumukseen, vammaisuuteen, ikään, sukupuoliseen suuntautumiseen, rotuun tai etniseen alkuperään perustuvaa syrjintää. Tänä vuonna kilpailussa on oma sarjansa artikkeleille, joissa keskitytään köyhyyden ja syrjinnän väliseen yhteyteen.  ”Syrjintä merkitsee lahjakkuuden haaskaamista ja perusoikeuksien kieltämistä”, totesi tasa-arvoasioista vastaava komissaari Vladimír Špidla. ”Nyt ei missään nimessä ole hyvä hetki lakata ponnistelemasta tämän viheliäisen ilmiön kitkemiseksi. Tarvitsemme pikemminkin kaikki inhimilliset voimavaramme kriisistä selviytymiseksi ja Euroopan talouden saamiseksi jälleen jaloilleen. Tämä nyt kuudentena perättäisenä vuonna myönnettävä palkinto auttaa ihmisiä tiedostamaan paremmin oikeutensa tulla kohdelluiksi tasa-arvoisesti. Samalla sen avulla voidaan tuoda esille eurooppalaisten toimittajien osaamista.”  Kilpailu on tarkoitettu EU:ssa toimiville toimittajille, jotka työllään auttavat ymmärtämään paremmin moninaisuudesta ja syrjinnän torjumisesta koituvaa hyötyä. Kilpailu on osa Euroopan komission ”Moninaisuuden puolesta, syrjintää vastaan” ‑tiedotuskampanjaa, jolla edistetään moninaisuutta ja parempaa tiedotusta syrjinnän kohteeksi joutuneiden oikeuksista Euroopassa. Kilpailu järjestetään yhteistyössä Euroopan journalistiyhdistyksen, eurooppalaisten nuorten toimittajien järjestön European Youth Pressin ja European Journalism Centren kanssa. Viime vuonna palkinnon jakoi kaksi toimittajaa, joista toinen kirjoitti ranskalaiselle Le Mondelle ja toinen tanskalaiselle valtakunnalliselle päivälehdelle Jyllands-Postenille. Vastikään julkaistussa   Media4Diversity   -tutkimuksessa mainittiin toimittajapalkinto esimerkkinä hyvästä käytännöstä, joka osoittaa, millainen valta päättäjiltä aloitteiden ja rahoituksen muodossa saatavilla kannustimilla on.  Kilpailuun voivat osallistua EU:ssa 30. marraskuuta 2008 ja 31. elokuuta 2009 välisenä aikana niin painetuissa kuin verkossa ilmestyvissä tiedotusvälineissä julkaistut artikkelit. Kilpailuehdotukset voidaan jättää osoitteessa   http://journalistaward.stop-discrimination.info   . Kilpailutöiden jättöajan päätyttyä kansallinen raati kussakin 27 jäsenvaltiossa valitsee voittaja-artikkelit. Tämän jälkeen eurooppalainen raati valitsee kolme parasta artikkelia ja koko eurooppalaisen toimittajapalkinnon voittajan 27 jäsenvaltiotason voittajan joukosta. Pääpalkinnon voittaja saa 4 500 euroa, toiseksi tullut 3 000 euroa ja kolmas 2 000 euroa.  Edellisten vuosien tapaan nytkin myönnetään erityispalkinto. Tänä vuonna myönnetään vuonna 2010 järjestettävää köyhyyden ja sosiaalisen syrjäytymisen torjunnan Euroopan teemavuotta ennakoiden palkinto artikkelille, jossa keskitytään syrjintään ja köyhyyteen. Voidakseen tulla huomioiduksi tässä kilpailusarjassa artikkeleissa on keskityttävä joko siihen, miten rotuun, etniseen alkuperään, uskontoon tai vakaumukseen, vammaisuuteen, ikään tai sukupuoliseen suuntautumiseen perustuva syrjintä voi johtaa köyhyyteen, tai miten köyhyys voi johtaa syrjintään. Erityispalkinnon voittaja saa 2 500 euroa.  Euroopan komissio on lujasti päättänyt kitkeä kaikentyyppisen syrjinnän. Toimittajapalkinto on yksi useista EU:n aloitteista, joilla pyritään muuttamaan asenteita ja käyttäytymistä tämän merkittävän tavoitteen saavuttamiseksi .  Lisätietoja    http://journalistaward.stop-discrimination.info       http://www.stop-discrimination.info/2190.0.html       Special Eurobarometer 296 : Discrimination in the European Union – Perceptions, Experiences and attitudes
