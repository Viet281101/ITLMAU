IP/09/1070 Bryssel 2. heinäkuuta 2009 EU:n mikrorahoitusjärjestelyllä 100 miljoonaa euroa avuksi työttömille pienyritysten perustamiseen  Euroopan komissio on tänään tehnyt ehdotuksen uudesta mikrorahoitusjärjestelystä, joka tarjoaa mikroluottoja pienyrityksille sekä niille työttömäksi jääneille, jotka haluavat perustaa oman pienyrityksen. Järjestelyn alkuperäinen talousarvio on 100 miljoonaa euroa, millä voitaisiin saada aikaan yli 500 miljoonan euron yhteisvaikutus kansainvälisten rahoituslaitosten, etenkin Euroopan investointipankkiryhmän, kanssa toteutettavassa yhteishankkeessa. Järjestely on yksi komission 3. kesäkuuta antamassa tiedonannossa ”Yhteinen sitoutuminen työllisyyteen” (katso   IP/09/859   ja   MEMO/09/259   ) luvatuista toimenpiteistä.  Työllisyys- ja sosiaaliasioista vastaavan komissaarin Vladimír Špidlan mukaan EU:ssa menetetään talouskriisin vuoksi 3,5 miljoonaa työpaikkaa tänä vuonna. Kriisi on myös heikentänyt mahdollisuuksia saada lainaa oman yrityksen perustamista tai kehittämistä varten. ”Lama-aikana haluamme antaa työttömille mahdollisuuden uuteen alkuun helpottamalla heidän lainansaantiaan uusien yritysten perustamiseksi ja kehittämiseksi. Haluamme myös auttaa pienyrityksiä kehittämään toimintaansa kriisistä huolimatta. Sillä tavalla syntyy uusia työpaikkoja. EU pystyy saamaan todellista lisäarvoa maksimoimalla vaikutukset yhteistyöllä Euroopan investointipankkiryhmän kanssa, niin että vieläkin useammat ihmiset voivat toteuttaa unelmansa yrittäjyydestä”, Špidla sanoi.  Talouden tämänhetkinen taantuma alkoi rahoituskriisistä, jonka saivat aikaan vakavat maksuvalmiusongelmat: pankit lopettivat toistensa luotottamisen ja samalla lainojen myöntämisen sellaisille ihmisille, jotka haluaisivat harjoittaa liiketoimintaa ja luoda työpaikkoja. Uudella mikrorahoitusjärjestelyllä halutaan tehdä lainansaannista helpompaa niille, joiden luotonsaanti on nykytilanteessa niukkaa ja joiden on siksi hankala rahoittaa yrityksen perustaminen.  Työntekijät, jotka ovat menettäneet tai ovat vaarassa menettää työpaikkansa ja haluavat perustaa oman yrityksen, voivat helpommin saada rahoitusta ja heille on myös muita tukitoimia kuten mentorointia, koulutusta ja valmennusta. Heikossa asemassa olevat, esimerkiksi nuoret, jotka haluavat aloittaa oman pienyrityksen tai kehittää yritystään, voivat lisäksi saada takuita ja apua liiketoimintasuunnitelman teossa.  Euroopan investointipankkiryhmän ja muiden kansainvälisten rahoituslaitosten kanssa tehtävän yhteistyön tuloksena 100 miljoonan euron alkuperäisellä talousarviolla odotetaan päästävän 500 miljoonan euron luottoihin. Tällöin voitaisiin myöntää noin 45 000 lainaa enintään 8 vuoden aikana. Mahdollisuus anoa lainoihin korkotukia Euroopan sosiaalirahastolta tuo lisähelpotusta rahoituksen hankkimiseen.  Mikroluotolla tarkoitetaan EU:ssa alle 25 000 euron luottoa. Se on räätälöity mikroyrityksille, joissa on alle 10 työntekijää (91 prosenttia eurooppalaisista yrityksistä), sekä työttömille tai työvoiman ulkopuolella oleville henkilöille, jotka haluavat ryhtyä itsenäisiksi ammatinharjoittajiksi mutta joilla ei ole mahdollisuutta saada tavanomaisia pankkilainoja. Uusista yrityksistä Euroopassa 99 prosenttia on mikro- tai pienyrityksiä ja niistä kolmasosa on työttömien perustamia.  EU:n jäsenvaltiot ministerineuvostossa (jossa päätös tehdään määräenemmistöllä) ja Euroopan parlamentti käsittelevät komission ehdotusta yhteispäätösmenettelyssä. Komissio toivoo uuden Progress-mikrorahoitusjärjestelyn olevan toiminnassa vuonna 2010. Taustaa  Osana EU:n kriisitoimia kevään Eurooppa-neuvostossa ja toukokuussa Prahassa pidetyssä työllisyyshuippukokouksessa määritettiin kolme keskeistä painopistettä: työllisyyden säilyttäminen, työpaikkojen luominen ja liikkuvuuden edistäminen. Tämän yhteisen näkemyksen pohjalta komissio esitti 3. kesäkuuta tiedonannon ”Yhteinen sitoutuminen työllisyyteen”. Tarkoituksena on tehostaa painopisteisiin liittyvää yhteistyötä EU:n ja sen jäsenvaltioiden sekä eurooppalaisten työmarkkinaosapuolten välillä. Tämänpäiväinen ehdotus on yksi tiedonannossa mainituista aloitteista. Lisätietoja Eurooppalaista mikrorahoitusjärjestelyä koskeva ehdotus ja liiteasiakirjat   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Kriisin sosiaalisia vaikutuksia käsittelevät Euroopan komission verkkosivut    http://ec.europa.eu/social/main.jsp?langId=fi&amp;catId=736    Yhteinen sitoutuminen työllisyyteen    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
