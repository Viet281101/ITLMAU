IP/09/730
Bryssel 11. toukokuuta 2009Komission puheenjohtaja ja parlamentin
puhemies keskustelevat Euroopan uskonnollisten johtajien kanssa etiikan roolista
Euroopan talouden ja maailmantalouden ohjauksessaParisenkymmentä kristinuskon, juutalaisuuden
ja islamin korkean tason edustajaa kokoontui tänään Euroopan
komission puheenjohtajan José Manuel Barroson kutsusta komission
päämajaan keskustelemaan epävirallisesti EU:n kanssa. Kokouksen
puheenjohtajina toimivat yhdessä komission puheenjohtaja Barroso ja
Euroopan parlamentin puhemies Hans-Gert Pöttering. Tämän vuoden
kokouksessa keskityttiin suureen eurooppalaiseen ja maailmanlaajuiseen
haasteeseen: Talous- ja finanssikriisi sekä etiikan rooli Euroopan talouden
ja maailmantalouden ohjauksessa.
Tämä oli EU:n toimielinten johtajien ja uskonnollisten johtajien
viides vuotuinen tapaaminen. Aloitteen tapaamisiin teki vuonna 2005 komission
puheenjohtaja Barroso.
Tänä vuonna keskusteluissa keskityttiin talous- ja finanssikriisiin
sekä etiikan rooliin Euroopan talouden ja maailmantalouden ohjauksessa.
Komission puheenjohtaja Barroso totesi seuraavaa: ”Talous- ja
finanssikriisin edetessä on yhä selvempää, että on
tullut aika sovittaa yhteen talouden ohjaus ja eettiset perusarvomme, jotka ovat
olleet Euroopan yhdentymisen perustana viimeisten 50 vuoden aikana. Komissio on
tehnyt tältä osin merkittäviä aloitteita, erityisesti
rahoitusmarkkinoiden sääntelyn alalla, vahvistaakseen vastuuntuntoa ja
vakautta talouksissamme.”
Euroopan parlamentin puhemies Hans-Gert Pöttering korosti seuraavaa:
”Nämä ovat taloudellisesti erittäin haastavia aikoja
Euroopan unionin kansalaisille. Tällaisina aikoina on tarpeen painottaa,
että Eurooppa on arvoihin perustuva yhteisö ja että EU perustuu
solidaarisuuden periaatteeseen. Etsimiemme yhteisten ratkaisujen on perustuttava
ihmisarvoon ja varmistettava, että kaikista yhteiskuntamme osista
pidetään huolta. Uskonnot ja kirkot ovat tältä osin
ratkaisevassa asemassa. Ne työskentelevät usein yhteiskuntiemme
heikoimmaissa asemassa olevien puolesta.”
Kokouksen osallistujat kannustivat EU:ta sen pyrkimyksissä koordinoida,
edistää ja ohjata toimia rahoitusmarkkinoiden sääntelyn
vahvistamiseksi, talouden elvyttämiseksi ja työllisyyteen
vaikuttamiseksi Euroopassa ja maailmanlaajuisesti. Lisäksi he korostivat
tarvetta varmistaa, että sosiaalinen oikeudenmukaisuus pysyy etusijalla
politiikanteossa, ja muistuttivat siitä, että aikana, jolloin
työttömyys ja köyhyys nousevat erittäin huolestuttaville
tasoille, yhteiskuntiemme pitäisi pystyä yhteistyöhön
konkreettisten toimenpiteiden kehittämiseksi ja
täytäntöönpanemiseksi, jotta kriisin vaikutukset
kansalaisiin saataisiin pidettyä kurissa. Lopuksi he korostivat
sitoumustaan auttaa palauttamaan solidaarisuuden henki Euroopan kansalaisten
keskuuteen uskonnosta ja vakaumuksesta riippumatta ja parantamaan rahoitus- ja
talousalan toimijoiden toimintatapojen eettisyyttä.
Osallistujaluettelo: ks. MEMO/09/227
