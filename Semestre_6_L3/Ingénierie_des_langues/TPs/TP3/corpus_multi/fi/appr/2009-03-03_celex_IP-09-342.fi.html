IP/09/342
Bryssel 3. maaliskuuta 2009Komissio rahoittaa EU:n talouden toimijoiden
koalitiota taistelussa lasten hyväksikäyttöä esittävien
kuvien internetlevitystä vastaanEuroopan komissio myöntää
enintään 427 000 euroa lasten seksuaalista
hyväksikäyttöä esittävän
internetsisällön vastaisen EU:n talouden toimijoiden koalition
toimintaan, ilmoitti tänään Euroopan komission varapuheenjohtaja
Jacques Barrot, joka vastaa oikeus-, vapaus- ja
turvallisuusasioista.
Koalitiota, jota Euroopan komissio rahoittaa, johtaa Child Exploitation and
Online Protection (CEOP) Centre (lasten suojelemiseen seksuaaliselta
hyväksikäytöltä keskittynyt Yhdistyneen kuningaskunnan
poliisiorganisaatio). Koalitio on julkisen ja yksityisen sektorin muodostama
epävirallinen ryhmä, johon kuuluu poliisiviranomaisia, rahoitusalan
toimijoita, internetpalvelujen tarjoajia, valtiosta riippumattomia
järjestöjä ja muita kumppaneita, joiden tavoitteena on torjua
yhdessä lapsipornografiaa.
Uuden koalition perustajajäseniä ovat muun muassa MasterCard,
Microsoft, PayPal, VISA Europe ja Missing Children Europe
-kansalaisjärjestö. Koalition neuvoa-antavia jäseniä ovat
Allen and Overy ja ICMEC (International Centre for Missing and Exploited
Children). Lainvalvontaviranomaisia edustavia perustajäseniä ovat
esimerkiksi Europol ja Italian kansallinen posti- ja
televiestintäpoliisi.
Koalition toiminta käynnistyi tänään Yhdistyneen
kuningaskunnan lainvalvontaviranomaisen CEOP:n (Child Exploitation and Online
Protection Centre) päämajassa järjestetyllä
lehdistötilaisuudella, johon otti osaa myös varapuheenjohtaja Jacques
Barrot.
Komissio tarjoaa koalition toimintaan rahoitusta, jonka
enimmäismäärä on 427 000 euroa. Koalition
tavoitteena on edistää kaikkien niiden toimijoiden
yhteistyötä, joiden tehtävänä on torjua lasten
seksuaaliseen hyväksikäyttöön perustuvan
kuvasisällön kaupallinen levittäminen internetissä. Koalitio
auttaa tunnistamaan ja suojelemaan uhreja, paikantamaan ja
pidättämään rikollisia – sekä pedofiileja
että niitä, jotka hyötyvät taloudellisesti kuvien
myynnistä – ja ennen kaikkea takavarikoimaan tällaisesta
rikollisesta toiminnasta saadun tuoton. Toiminnan ansiosta lapsipornografian
ostaminen luottokortilla tai muiden sähköisten maksujärjestelmien
avulla estyy. Komissio aikoo antaa lähiaikoina myös ehdotuksen, jonka
tarkoituksena on ajantasaistaa ja vahvistaa lasten seksuaalisen
hyväksikäytön torjumisesta tehtyä neuvoston
puitepäätöstä.
Jacques Barrot painotti tämän aloitteen tärkeyttä ja
sanoi sitoutuvansa täysin toimiin, joiden tarkoituksena on varmistaa,
että lapsia suojellaan mahdollisimman hyvin kaikenlaisilta rikoksilta ja
hyväksikäytöltä. ”On totta, että internetin
nopea leviäminen on johtanut lasten seksuaalista
hyväksikäyttöä esittävien kuvien rikollisiin
markkinoihin. Koalitio auttaa tunnistamaan ja suojelemaan uhreja ja ennen
kaikkea takavarikoimaan tällaisesta rikollisesta toiminnasta saadun tuoton.
Jotta koalitio olisi täysin toimintakykyinen, se tarvitsee kuitenkin
lisää jäseniä, kuten jäsenvaltioita. Olen valmis
tukemaan niitä täysin tässä toiminnassa”, hän
totesi.
