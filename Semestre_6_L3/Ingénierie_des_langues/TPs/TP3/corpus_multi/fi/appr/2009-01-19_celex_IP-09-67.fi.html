IP/09/67
Bryssel, 19. tammikuuta 2009Väliennuste vuosiksi 2009–2010
– talouden hidastuminen kiihtyy mutta kasvu elpyy ennen vuoden 2009
loppuaBKT:n kasvun odotetaan supistuvan Euroopan
unionissa 1,8 prosenttia vuonna 2009 ennen hienoista elpymistä 0,5
prosenttiin vuonna 2010. Tämä johtuu voimistuneen rahoituskriisin
vaikutuksesta reaalitalouteen, tästä seuranneesta maailmanlaajuisesta
taantumasta, joka näkyy maailmankaupan ja teollisuustuotannon huomattavana
supistumisena ja joissakin maissa  asuntomarkkinoilla tapahtuvasta
korjausliikkeestä. Julkinen kulutus ja julkiset investoinnit tuovat
kuitenkin tilanteeseen helpotusta. Yksityistä kulutusta piristää
myös inflaatiopaineiden hellittäminen. Harkinnanvaraiset
finanssipoliittiset toimenpiteet, joista on ilmoitettu elokuun 2008
jälkeen, rajoittavat BKT:n kasvun supistumista noin
¾ prosenttiyksikköä tänä vuonna. Talouden taantuma
vaikuttaa huomattavasti työllisyyteen ja julkiseen talouteen
ennustejaksolla.  
”Rahoitusmarkkinoiden vakauttamistoimenpiteiden, rahapolitiikan
höllentämisen ja talouden elvytyssuunnitelmien ansiosta pystymme
asettamaan talouden heikkenemiselle katon tänä vuonna ja luomaan
edellytykset asteittaiselle elpymiselle vuoden jälkipuoliskolla.
Ehdottomalla etusijalla on saada nämä toimenpiteet toimimaan
tehokkaasti: parantaa kohtuuhintaista luotonantoa ja panna finanssipoliittiset
kannustinpaketit nopeasti täytäntöön
piristämään investointeja ja yksityistä kulutusta.
Luottamuksen lisäämiseksi on myös elintärkeää,
että jäsenvaltiot nimenomaisesti sitoutuvat siihen, että ne
saavat julkisen talouden heikkenemissuuntauksen käännettyä heti,
kun palaamme tavanomaiseen taloustilanteeseen, jotta julkisen talouden
keskipitkän ja pitkän aikavälin kestävyys voidaan
varmistaa”, totesi talous- ja rahapoliittisista asioista vastaava
komissaari Joaquín Almunia.
Tänään ennenaikaisesti julkaistussa talouden
väliennusteessa arvioidaan, että talouskasvu hidastui vuonna 2008 noin
1 prosenttiin sekä EU:ssa että euroalueella, kun se vuonna 2007 oli
hieman alle 3 prosenttia[1].
Kokonaistuotannon kasvun odotetaan vuonna 2009 supistuvan jyrkästi, noin
1,8 prosenttia EU:ssa ja 1,9 prosenttia euroalueella, jonka jälkeen
kasvun arvioidaan elpyvän noin ½ prosenttia vuonna 2010.  
Maailmantalous taantuu tänä vuonna
Taloudellisen toiminnan arvioidaan vähentyneen huomattavasti
maailmanlaajuisesti vuoden 2008 viimeisellä neljänneksellä. Muun
muassa viimeaikaiset kyselyt ja tilauskanta osoittavat laskusuuntausta ja
antavat osviittaa siitä, että tämä suuntaus säilyy
todennäköisesti jonkin aikaa. Talouden taantuman odotetaan olevan
laaja-alaista ja negatiivisten heijastusvaikutusten näkyvän yhä
suuremmassa määrin nousevan talouden maissa. BKT:n maailmanlaajuisen
kasvun ennustetaan vuonna 2009 hidastuvan 0,5 prosenttiin (vuoden 2008
3,3 prosentista ja vuosien 2004–2007 poikkeuksellisen vahvasta 5
prosentista). Vuoden 2009 jälkipuoliskolta alkaen maailmanlaajuisen kasvun
odotetaan nopeutuvan asteittain mutta kohtuullisesti, kun tilanne
rahoitusmarkkinoilla kohenee ja makrotalouspolitiikan höllentämisen
vaikutukset alkavat näkyä (varsinkin Yhdysvalloissa). BKT:n
maailmanlaajuisen kasvun odotetaan olevan noin 2 ¾ prosenttia
vuonna 2010. 
EU:n talous myös kovassa kurimuksessa
BKT aleni vuoden 2008 kolmannella neljänneksellä 0,2 prosenttia
sekä euroalueella että EU:ssa. Näin ollen euroalue oli teknisesti
ensimmäistä kertaa taantumassa, kun BKT aleni toisena
peräkkäisenä neljänneksenä. Koska kyselytiedot eri
sektoreilta ja maista yhä osoittavat laskusuuntausta ja muut keskeiset
indikaattorit heikkenivät huomattavasti neljännellä
neljänneksellä, näyttää siltä, että BKT:n
lasku jatkuu tämän vuoden alkupuoliskolla. Taantuman odotetaan
näkyvän laaja-alaisesti eri maissa, kun rahoituskriisi,
maailmanlaajuinen sykli ja joissakin jäsenvaltioissa myös
asuntomarkkinoiden romahdus vievät veronsa. Sekä yksityisen
kysynnän että nettomääräisen ulkomaisen kysynnän
supistumisen odotetaan hidastavan BKT:n kasvua huomattavasti, ja helpotusta
tuovat ainoastaan julkinen kulutus ja julkiset investoinnit.
Erityisesti yksityiset investoinnit, jotka olivat avaintekijä talouden
nousussa, vähenevät jyrkästi, kun kapasiteetin
käyttöasteet tippuvat huomattavasti, talousnäkymät
heikkenevät ja rahoitusehdot kiristyvät.
Työttömyys ja alijäämä kasvavat
Työmarkkinatilanne alkoi heiketä useimmissa jäsenvaltioissa
vuonna 2008. Työllisyyden kasvu reagoi tietyllä viiveellä BKT:n
kasvun muutoksiin, ja sen odotetaan kääntyvän negatiiviseksi
tänä vuonna ja EU:n työllisyyden vähenevän
3 ½ miljoonaa työpaikkaa. Tämän seurauksena
työttömyysasteen odotetaan vuonna 2009 kasvavan EU:ssa 8 ¾
prosenttiin (euroalueella 9 ¼ prosenttiin). Työttömyyden
odotetaan vielä lisääntyvän vuonna 2010.
Heikentyvien näkymien odotetaan myös verottavan julkista taloutta,
joka kärsii aiempien odottamattomien tulojen häviämisestä,
kasvurakenteen muuttumisesta yleisesti vähemmän veroja tuovaksi ja
jäsenvaltioiden toteuttamista ja/tai ilmoittamista huomattavista
harkinnanvaraisista toimenpiteistä (joiden suuruus vuonna 2009 oli noin 1
prosentti suhteessa BKT:hen talousennusteen valmistumisajankohtana). Julkisen
talouden alijäämän odotetaan yli kaksinkertaistuvan EU:ssa vuonna
2009 4 ½ prosenttiin (euroalueella 4 prosenttiin noin
1 ¾ prosentista). 
Inflaatio hidastuu nopeasti
Inflaatiopaineet hiipuvat nopeasti. Hyödykkeiden raju hinnannousu
kiihdytti inflaation huippuunsa vuoden 2008 kesällä, mutta suuntaus on
tämän jälkeen kääntynyt jyrkästi, kun EU:n ja
maailmantalouden kasvunäkymät ovat nopeasti heikentyneet ja
työmarkkinatilanne huonontunut. Nämä osatekijät ovat
johtaneet inflaationäkymien huomattavaan kohenemiseen verrattuna syksyn
talousennusteeseen. Kuluttajahintainflaation odotetaan hidastuvan vuoden 2008
3,7 prosentista 1,2 prosenttiin vuonna 2009 (euroalueella 3,3 prosentista
1,0 prosenttiin) ja hieman alle 2 prosenttiin vuonna 2010 molemmilla
alueilla.
Nykyinen taloustilanne aiheuttaa huomattavaa epävarmuutta 
Talousennusteeseen liittyy edelleen poikkeuksellista epävarmuutta,
sillä maailmantalous on pahimmassa kriisissään sitten toisen
maailmansodan. Kasvunäkymiin kohdistuvat riskit ovat tasapainossa.
Heikkenemisriskit liittyvät rahoituskriisin vaikutuksiin (myös
asuntomarkkinoilla) sekä siihen, kuinka vakava negatiivinen kierre syntyy
talouden rahoitussektorin ja reaalisektorin välille. Toisaalta kasvu
saattaa olla arvioitua vahvempaa, jos muun muassa julkisen talouden paketeilla
saadaan odotettua nopeammin palautettua luottamus sijoittajien ja kuluttajien
parissa. Inflaatioriskit vaikuttavat myös tasapainoisilta, kun otetaan
huomioon hyödykkeiden hintakehitys ja maailmanlaajuisten
talousnäkymien yleinen heikkeneminen. 
Yksityiskohtaisempi kertomus on saatavilla osoitteessa: 
http://ec.europa.eu/economy_finance/thematic_articles/article13727_en.htm
[ Taulukot saatavilla PDF ja Word muodossa ]
[ Taulukot saatavilla PDF ja Word muodossa ]
[ Taulukot saatavilla PDF ja Word muodossa ]
[ Taulukot saatavilla PDF ja Word muodossa ]
[1] Yleensä komissio
julkaisee helmikuussa väliennusteen, joka tavallisesti koskee ainoastaan
seitsemää EU:n suurinta taloutta sekä kuluvan vuoden inflaatiota
ja talouskasvua. Nyt julkaistu väliennuste muistuttaa paremminkin
kevään ja syksyn talousennusteita, ja sen tekee perustelluksi
taloustilanteen ja -näkymien poikkeuksellisen nopea heikkeneminen syksyn
jälkeen sekä se, että nämä seikat on tärkeä
ottaa huomioon jäsenvaltioiden vakaus- ja lähentymisohjelmien
vuotuisessa arvioinnissa.
