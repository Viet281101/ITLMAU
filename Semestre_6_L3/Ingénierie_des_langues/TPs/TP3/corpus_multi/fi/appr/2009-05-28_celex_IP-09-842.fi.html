IP/ 09/842  Bryssel 28. toukokuuta 2009  Ruoat ja juomat: komissio ehdottaa toimia markkinointi- ja laatujärjestelmien tehokkaaksi hyödyntämiseksi  Maataloustuotteiden laatuominaisuuksia koskevaa tiedotusta on parannettava, jotta yhteys viljelijöiden ja kuluttajien välillä paranisi. Laatujärjestelmien on oltava helppokäyttöisempiä ja helpommin ymmärrettäviä, ja EU:n laatupolitiikan on oltava johdonmukaista. Nämä ovat pääsuosituksia, jotka esitetään tänään hyväksytyssä Euroopan komission tiedonannossa maataloustuotteiden laatupolitiikasta. EU:n viljelijöiden noudattamat ympäristönsuojelua, eläinten hyvinvointia sekä torjunta-aineita ja eläinlääkintää koskevat vaatimukset kuuluvat maailman tiukimpiin. Viljelijät hyödyntävät asiantuntijuuttaan ja taitojaan myös lisätäkseen tuotteidensa arvoa tuotekohtaisilla ominaisuuksilla. Mutta saavatko viljelijät tästä ansaitsemansa palkkion? Saavatko kuluttajat pätevää tietoa tuotteiden ominaisuuksista ja niiden tuotannosta?  "EU:n elintarvikeala tunnetaan ansaitusti tuotteiden korkeasta laadusta, mistä on kiittäminen vuosikausien, jopa vuosisatojen, laatutietoisuutta", totesi maataloudesta ja maaseudun kehittämisestä vastaava komissaari Mariann Fischer Boel. "Kilpailukyvyn säilyttämiseksi viljelijöiden työn on oltava tämän maineen arvoista. Heidän on tiedotettava kuluttajille paremmin tuotteidensa laatuominaisuuksista, ja EU on valmis auttamaan viljelijöitä tässä. Meillä on loistava tilaisuus tehdä erilaisista laatu- ja varmennusjärjestelmistä johdonmukaisempia ja yksinkertaisempia." Tiedonannossaan komissio ehdottaa erityisesti seuraavaa:   Laajennetaan merkintöjä, joiden avulla maataloustuotteen tuotantopaikka voidaan tunnistaa.    Tutkitaan, onko mahdollista ottaa käyttöön vapaaehtoiset varatut ilmaisut "vuoristotuote" ja "perinteinen tuote". Jälkimmäinen korvaisi nykyisen Aito perinteinen tuote -järjestelmän.   Luodaan kaikille maantieteellisille merkinnöille (viinit, väkevät alkoholijuomat ja maataloustuotteet sekä elintarvikkeet) yksi rekisteri, jossa kuitenkin säilytetään kaikkien järjestelmien erityispiirteet.   Parannetaan laatujärjestelmiin kuuluvien tuotteiden, etenkin luomutuotteiden yhtenäismarkkinoita.   Parannetaan maantieteellisten merkintöjen kansainvälistä suojaa ja osallistutaan kaupan pitämisen vaatimusten ja luomutuotteiden kansainvälisten standardien kehittämiseen.   Laaditaan hyvän käytännön ohjeita yksityisiä varmennusjärjestelmiä varten, jotta kuluttajien hämmennystä ja viljelijöille aiheutuvaa byrokratiaa voidaan vähentää.   Taustaa  Tiedonannon perustana käytettiin 560:tä kannanottoa, jotka maataloustuotteiden laatua koskenut vihreä kirja kirvoitti lokakuusta 2008 alkaen, sekä Tšekin puheenjohtajuuskaudella maaliskuussa 2009 järjestetyn korkean tason konferenssin päätelmiä.  Maataloustuotteiden kaupan pitämisen vaatimusten ja direktiivien avulla taataan reilu kauppa ja se, ettei kuluttajia johdeta tuotteiden laatuominaisuuksilla harhaan. Niiden avulla tunnistetaan perustuotteet (mitä voidaan kutsua nimityksellä "voi"?), luokitellaan tuotteita (mikä on "kevytmaidon" vähimmäisrasvapitoisuus?) ja määritellään lisäarvoa antavat "varatut" ilmaisut (minkälaista öljyä voidaan pitää "kylmäpuristettuna"?) sekä vahvistetaan vaatimukset alkuperää tai tuotantopaikkaa koskeville merkinnöille.  Maantieteellisten merkintöjen järjestelmillä edistetään korkealaatuista maataloustuotantoa ja suojataan arvokkaita tuotenimiä väärinkäytöltä ja jäljittelyltä. Lisäksi ne auttavat kuluttajia antamalla tietoa tuotteiden erityisominaisuuksista. Tässä rekisterissä on noin 3 000 viinin, väkevän alkoholijuoman, maataloustuotteen ja elintarvikkeen nimeä.  Aito perinteinen tuote -järjestelmässä ( APT ) korostetaan joko tuotteen koostumuksen tai tuotantotavan perinteisyyttä. Järjestelmässä on vasta 20 tuotenimeä.   Luomuviljely : Komissio haluaa poistaa yhtenäismarkkinoilta erilaisista kansallisista vaatimuksista johtuvat esteet. Asiaa edistänee kehitteillä oleva uusi luomutunnus (ks.   IP/09/640   ), josta tulee EU:n tuotteille pakollinen 1. tammikuuta 2010 alkaen.  Varmennusjärjestelmät : Yksityisillä ja kansallisilla varmennusjärjestelmillä taataan, että tietyt tuotteeseen tai sen tuotantotapaan liittyvät seikat ovat eritelmässä vahvistetun mukaisia. Järjestelmissä on joitakin ongelmia (esim. uhat yhtenäismarkkinoille, kuluttajien mahdollinen hämmennys ja päällekkäiset järjestelmät), mutta asianomaiset tahot pyrkivät ratkaisemaan niitä, joten komissio ei tällä hetkellä katso tarpeelliseksi antaa asiaa koskevaa lainsäädäntöä.   http://ec.europa.eu/agriculture/quality/policy/communication_en.htm
