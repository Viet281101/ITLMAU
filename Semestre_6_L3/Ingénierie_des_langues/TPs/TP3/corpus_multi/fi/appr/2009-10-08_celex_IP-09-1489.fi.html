IP/09/1489 Bryssel 8. lokakuuta 2009  Jo 28 eurooppalaista yritystä sitoutunut lisäämään naisten määrää teknologiateollisuudessa   Euroopan komissio pitää erittäin tervetulleena Euroopan teknologiayritysten tekemää sitoumusta houkutella enemmän naisia tieto- ja viestintätekniikan (TVT) alalle. Euroopan komissio julkaisi kuusi kuukautta sitten naisia TVT-alalla koskevat käytännesäännöt   (IP/09/344)   , ja jo nyt käytännesäännöt allekirjoittaneiden yritysten määrä on yli viisinkertaistunut alkuperäisestä viidestä 28:aan. Nämä yritykset sitoutuvat kannustamaan nuoria naisia opiskelemaan ja luomaan uraa televiestintä-, teknologia- ja internetaloilla. Komissio julkisti tänään myös TVT-alalla työskenteleviä naisia koskevan eurooppalaisen hakemiston (European Directory for Women in ICT). Tämä uusi verkkopalvelu kokoaa yhteen kaikki tiedot naisiin ja TVT-alaan liittyvistä toimista ja työpaikoista EU:ssa.  ”Panen tyytyväisyydellä merkille kasvavan sitoutumisen, jota TVT-ala ja etenkin käytännesääntöjen 28 allekirjoittajaa ovat osoittaneet.  Tämä osoittaa TVT-alan olevan entistä paremmin tietoinen siitä, että se voi hyötyä talouskasvusta ja innovoinnista ja edesauttaa niitä ainoastaan, jos se pystyy täyttämään ammattitaitoisen työvoiman puutteen, jonka odotetaan nousevan 300 000 työntekijään vuonna 2010 ,” sanoi tietoyhteiskunnasta ja viestimistä vastaava EU-komissaari Viviane Reding. ”Vaikka naiset suorittavat 45 prosenttia Euroopan tohtorintutkinnoista, heidän osuutensa teknisten alojen tohtorintutkinnoista on vain neljännes. Vain 7 prosenttia Euroopan 116 suurimman televiestintäyrityksen hallitusten jäsenistä on naisia. Vaaditaan vielä lisätoimia, jotta tämä määrä voidaan kaksinkertaistaa vuoteen 2015 mennessä ja varmistaa, että naisten potentiaali tällä alalla voidaan hyödyntää täysimääräisesti. Siksi haastankin kaikki TVT-alan yritykset allekirjoittamaan käytännesäännöt ja panemaan ne nopeasti täytäntöön.”  Naisia TVT-alalla koskevat käytännesäännöt otettiin käyttöön maaliskuussa 2009. Niiden tarkoituksena on kannustaa nuoria naisia opiskelemaan ja luomaan uraa TVT-alalla. Käytännesäännöillä pyritään edistämään naisten koulutusta ja työllistymistä ”tyttöjen päivien”, mentorointiohjelmien, joustavien työaikojen ja muiden innovatiivisten toimien avulla, joilla voidaan lisätä naisten tietoisuutta teknologia-alasta ja houkutella heitä alalle. Sen jälkeen kun käytännesäännöt julkaistiin maaliskuussa 2009, ne on allekirjoittanut 28 organisaatiota, joihin lukeutuu suuryrityksiä, pk-yrityksiä, konsulttiyrityksiä, korkeakouluja, kansalaisjärjestöjä ja telealan sääntelyviranomaisia.  Vaikka luonnontieteitä, tekniikkaa ja TVT-alaa korkeakoulutasolla opiskelevien naisten määrä on kasvussa, miesten osuus on edelleen huomattavasti suurempi. Vuonna 2006 41 prosenttia kaikista matematiikan ja tietojenkäsittelyn alan tohtorintutkinnon suorittaneista oli naisia. Samana vuonna insinööritieteiden tohtorintutkinnon suorittaneista naisia oli 25 prosenttia. Tietotekniikan alalla kuitenkin lähes kolme neljäsosaa tohtorintutkinnon suorittaneista oli miehiä vuonna 2006.   Vaikka eurooppalaisten naisten osaaminen tietokoneiden ja internetin alalla on entistä korkeammalla tasolla, suuria eroja esiintyy edelleen. Luonnontieteiden ja tekniikan alan korkeakoulututkinnon suorittaneiden naisten osuus vaihtelee Viron 44 prosentista Alankomaiden 20 prosenttiin. Alankomaissa 81 prosenttia 16­–24-vuotiaista naisista käyttää tietokonetta päivittäin, mutta Bulgariassa vain 38 prosenttia. Miesten osalta vastaavat luvut ovat 89 prosenttia Alankomaissa ja 38 prosenttia Bulgariassa. Koko EU:ssa 38 prosenttia miehistä käyttää internetiä päivittäin, mutta naisista vain 28 prosenttia. Sukupuolten välinen ero on kuitenkin alle seitsemän prosenttia Irlannissa, Kreikassa, Ranskassa, Portugalissa ja Suomessa sekä niissä 12 maassa, jotka ovat liittyneet EU:hun vuoden 2004 jälkeen.   Käytännesäännöt allekirjoittaneet yritykset ja organisaatiot sitoutuvat lisäämään naisten määrää luonnontieteiden ja tekniikan alan korkeakoulutuksessa ja rekrytoimaan naisia Euroopan televiestintään ja internetiin liittyvillä toimialoilla ja pitämään näillä aloilla jo työskentelevät naiset alalla. Yritykset pyrkivät houkuttelemaan (nuoria) naisia alalle muun muassa mentorointiohjelmien, avointen päivien ja tietokoneleirien avulla.  Brysselissä paljastettiin tänään uusi väline eli TVT-alalla työskenteleviä naisia koskeva verkkohakemisto   (www.ictwomendirectory.eu)   . Hakemisto kattaa kolme aluetta: teknologia, yhteisön rakentaminen ja liike-elämä. Hakemistossa kootaan yhteen paikkaan kaikki naisiin TVT-alalla liittyvät toimet, avoimet työpaikat, lainsäädäntö ja tilastotiedot. Se tarjoaa Euroopan laajuisen yleiskuvan alasta, ja sen kautta voidaan luoda yhteistyötä ja verkostoja eri toimijoiden välillä. 1 000 sidosryhmää on kutsuttu osallistumaan hakemistoon. Taustaa  Naisia TVT-alalla koskevilla käytännesäännöillä pyritään houkuttelemaan naispuolisia opiskelijoita kouluissa ja yliopistoissa huipputeknologia-aloille. Niiden avulla pyritään myös saamaan huipputeknologia-alalla jo työskentelevät naiset pysymään alalla ja edistämään heidän asemaansa. 28 allekirjoittajaa julkistettiin Brysselissä 8. lokakuuta järjestetyssä seminaarissa   "More women, better jobs and boosting growth"   .  Käytännesäännöt ovat tähän mennessä allekirjoittaneet seuraavat yritykset ja organisaatiot:   Alcatel-Lucent   (Ranska),   APSCO   (Iso-Britannia),   CISCO   ,   European Center for Women and Technology   ,   e-SKILLS   (Iso-Britannia),   Equalitec   (Iso-Britannia),   Google   ,   HP   ,   IMEC   (Belgia),   Infineon   ,   IT Synergy   (Iso-Britannia),   Lebanese Telecommunication Authority   (Libanon),   Microsoft   ,   Motorola   ,   Orange France-Telecom   (Ranska),   Panasonic   ,   Papirbredden Innovasjon   (Norja),   Portia   (Iso-Britannia),   Promis@Service   (Luxemburg),   P31 Consulting   (Iso-Britannia),   Research Council of Norway   ,   SAP   ,   Sharpe Thinking (Iso-Britannia),   Simula   (Norja),   Sony Europe   ,   Steinbeis-Europa-Zentrum   (Saksa),   University of Liverpool (Iso-Britannia) ja   Women in Technology   (Iso-Britannia). Naisia TVT-alalla koskevien käytännesääntöjen allekirjoittajat:    http://ec.europa.eu/information_society/activities/itgirls/signatories/index_en.htm     Naisia ja TVT-alaa käsittelevät Euroopan komission verkkosivut:     www.ec.europa.eu/itgirls     Directory for Women in ICT:     http://www.ictwomendirectory.eu     Naisia TVT-alalla käsittelevä video : ’ICT is wicked’:     http://www.youtube.com/watch?v=Mmhe36xwS-Y
