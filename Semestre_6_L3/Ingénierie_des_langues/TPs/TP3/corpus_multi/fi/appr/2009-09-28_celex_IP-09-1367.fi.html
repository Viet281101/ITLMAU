IP/09/ 1367  Bryssel 28. syyskuuta 2009 Kilpailunrajoitukset: Komissio hyväksyy uuden linjaliikennekonsortioihin sovellettavan ryhmäpoikkeusasetuksen Euroopan komissio on hyväksynyt uuden ryhmäpoikkeusasetuksen, jota sovelletaan linjaliikennettä harjoittavien yritysten konsortioihin. Uudella asetuksella tarkistetaan voimassa olevaa konsortioita koskevaa poikkeusta kilpailua rajoittavien liiketapojen kiellosta, josta säädetään EY:n perustamissopimuksen 81 artiklassa. Nykyisen ryhmäpoikkeusasetuksen (EY) N:o 823/2000 voimassaolo päättyy huhtikuussa 2010. Asetuksessa sallitaan varustamoiden välinen yhteistyö (nk. konsortiot) yhteisen rahtiliikennepalvelun tarjoamiseksi. Tällaista yhteistyötä koskevaa poikkeusta jatketaan uudella asetuksella muuttuneessa lainsäädäntö- ja talousympäristössä viidellä vuodella huhtikuuhun 2015. Muutoksia aiempaan verrattuna ovat erityisesti markkinaosuuden enimmäismäärä, jonka ylittävät yritykset eivät saa asetuksen nojalla automaattista poikkeusta, sekä poikkeuksen ulottaminen kaikkiin linjaliikenteen rahtipalveluihin. Kilpailuasioista vastaavan komissaarin Neelie Kroesin mukaan linjaliikenteen rahtialuksille on myönnetty vuodesta 1995 ehdollinen poikkeus kilpailusäännöistä, mikäli ne ovat tarjonneet yhteisiä palveluja. Markkinoiden muuttuessa poikkeuksia on kuitenkin tarkasteltava uudelleen. Komissio päätti pitkän harkinnan jälkeen muuttaa konsortioiden ryhmäpoikkeusasetusta ja jatkaa sen voimassaoloa viidellä vuodella. Kroes toteaa luottavansa siihen, että asetuksessa on löydetty sopiva tasapaino rahtivarustamojen ja kuljetuspalvelujen käyttäjien etujen välille.  Konsortiolla tarkoitetaan sopimusta, jonka puitteissa varustamot tekevät yhteistyötä yhteisten merirahtikuljetuspalvelujen järjestämisessä. Näiden sopimusten ansiosta varustamot pystyvät usein järkeistämään toimintaansa ja saavuttamaan mittakaavaetuja. Jos konsortioilla on riittävästi kilpailua, niiden ansiosta kuljetuspalvelujen käyttäjille, esimerkiksi rahtiliikenteen harjoittajille, koituu yleensä etua, kun tuottavuus ja palvelutaso paranevat.  Konsortioiden ryhmäpoikkeusasetus tuli voimaan alun perin vuonna 1995 ja sitä muutettiin vuosina 2000 ja 2005 (ks.   IP/05/477   ). Siinä säädetään kilpailusääntöjä koskevasta poikkeuksesta, josta hyötyvät ne linjaliikennekonsortiot, jotka täyttävät asetuksessa säädetyt edellytykset. Sekä uuden että nykyisen ryhmäpoikkeusasetuksen soveltamisalaan kuuluvat kaikki konsortioita koskevat sopimukset (lukuun ottamatta erityisesti hinnoista sopimista koskevia sopimuksia), joissa sovitaan yhteistyöstä yhteisten meriliikenteen rahtipalvelujen järjestämisessä. Sopimukset vapautetaan EY:n perustamissopimuksen 81 artiklassa säädetystä kilpailua rajoittavien liiketapojen kiellosta, jos ne täyttävät asetuksessa säädetyt edellytykset ja velvoitteet.  Uuteen asetukseen on koottu muutokset, jotka jouduttiin tekemään, kun linjakonferenssien ryhmäpoikkeusasetus kumottiin (ks.   IP/06/1249   ). Asetuksessa pyritään myös ottamaan paremmin huomioon nykyiset markkinakäytänteet ja konsortioiden ryhmäpoikkeusasetus muiden yritysten välistä horisontaalista yhteistyötä koskevien ryhmäpoikkeusasetusten kanssa. Uuden asetuksen soveltamisala on laajennettu kattamaan kaikki linjaliikenteen rahtipalvelut, niin konttirahti kuin muutkin kuljetukset. Poikkeuksen piiriin kuuluvien toimintojen luetteloa on tarkistettu, jotta se vastaisi paremmin nykyisiä markkinakäytänteitä. Markkinaosuuden enimmäismäärä on laskettu 35 prosentista 30 prosenttiin ja sen laskutapaa on selkiytetty. Konsortiosta lähtemistä koskevia lausekkeita ja alkujäsenyyden sitouttamisjaksoa on pidennetty, jotta ne olisivat nykyisten markkinakäytänteiden mukaisia, mutta samalla rahtiliikenteen harjoittajien joustovara säilyisi. Komission markkinatutkimuksissa havaittiin, että konsortioiden välillä ja/tai konsortioiden ja niiden jäsenten välillä on usein tietynlaisia toistuvia yhteyksiä. Uudella asetuksella tehdään selväksi, että komissio saattaa peruuttaa ryhmäpoikkeuksesta saatavat edut, jos tällaisilla yhteyksillä on kielteinen vaikutus kilpailuun. Vaikka konsortio ei täyttäisi asetuksen edellytyksiä esimerkiksi siksi, että sen jäsenten markkinaosuudet ylittävät enimmäisrajan, yhteistyötä ei katsota automaattisesti sääntöjenvastaiseksi. Sen sijaan sopimuspuolten on arvioitava kilpailusääntöjen noudattaminen tapauskohtaisesti.  Konsortioiden ryhmäpoikkeusasetuksen tarkistus alkoi vuonna 2007 perusteellisella markkinatutkimuksella. Komissio kuuli asianomaisia kolmansia osapuolia antaessaan alustavan asetusluonnoksen syksyllä 2008 (ks.   IP/08/1566   ). Uusi asetus tulee voimaan, kun nykyisen ryhmäpoikkeusasetuksen voimassaolo päättyy 25. heinäkuuta 2010. Näin linjaliikennealalla on riittävästi aikaa mukauttaa järjestelyjään tarkistettujen sääntöjen mukaisiksi.  Ks. myös   MEMO/09/420   .
