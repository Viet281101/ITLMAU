IP/09/640
Bryssel 27. huhtikuuta 2009Euroopan komissio julistaa kilpailun uuden
luomulogon suunnittelemiseksi  EU:lleLuomuruoka ja moderni muotoilu kohtaavat: Euroopan
komission maatalouden ja maaseudun kehittämisen pääosasto kutsuu
muotoilu- ja taidealojen opiskelijat kaikista unionin 27 jäsenmaasta
osallistumaan EU:n laajuiseen luomulogokilpailuun. Kilpailun palkintoa on vaikea
mitata rahassa. Voittajalogo näet otetaan käyttöön
heinäkuussa 2010 luomutuotteiden virallisena tunnuksena koko Euroopan
unionin alueella. Mariann Fisher Boel, maataloudesta ja maaseudun
kehittämisestä vastaava EU-komissaari kommentoi kilpailua: ”Uusi
EU-logo tulee luomaan uutta identiteettiä luomumaataloussektorille. Se
auttaa yhteismarkkinoiden kehittämisessä, mikä on hyvä
uutinen niin tuottajille kuin kuluttajillekin.”
Tavoitteena on suunnitella EU:lle oivaltava ja luova luomulogo. EU antaakin
lupaaville uusille kyvyille tilaisuuden suunnitella logon, joka voidaan
tulevaisuudessa painaa miljooniin tuotepakkauksiin. EU:n uusi luomulogo tulee
olemaan pakollinen kaikissa valmiiksi pakatuissa luomutuotteissa, jotka ovat
peräisin jostakin EU:n 27 jäsenmaasta ja jotka
täyttävät luomumerkintöjä koskevat vaatimukset.
Lisäksi logoa voidaan käyttää vapaaehtoisesti kaikissa
pakkaamattomissa luomutuotteissa, jotka ovat lähtöisin EU:sta tai
jotka tuodaan kolmansista maista.
Tähän merkittävään kansainväliseen
suunnittelukilpailuun kutsutaan osallistumaan kaikki ne EU:n kansalaiset, jotka
ovat kirjoilla EU:ssa toimivassa korkeamman asteen taide- tai muotoilualan
oppilaitoksessa. Töiden joukosta valitaan kolme parasta. Kilpailun voittaja
saa 6 000 euroa, toiseksi sijoittunut 3 500 euroa ja kolmas 2 500
euroa. Kilpailutyöt tulee ladata kilpailua varten perustetulle
internetsivustolle www.ec.europa.eu/organic-logo
25.6.2009 mennessä. 
EU:n luomulogokilpailun tuomaristo koostuu luomuviljelyä ja
luomutuotantoa edustavista asiantuntijoista sekä kansainvälisesti
tunnetuista muotoilun ammattilaisista. Tuomaristoon kuuluvat professori,
kunniatohtori ja taiteellinen johtaja Erik Spiekermann Saksasta;
Riitta Brusila-Räsänen, Lapin yliopiston graafisen suunnittelun
professori Suomesta; Szymon Skrzypczak, palkittu nuori muotoilija
Puolasta; Elisabeth Mercier, Agence BIO:n johtaja Ranskasta; Urs
Niggli, Luonnonmukaisen maatalouden tutkimuslaitoksen (FiBL) johtaja
Sveitsistä; Tom Václav&#237;k, luomutuotteiden markkinoinnin
asiantuntija ja luomukaupan kansainvälisen kattojärjestön ORA:n
puheenjohtaja Tšekin tasavallasta; ja Craig Sams, Soil Association
-järjestön puheenjohtaja Isosta-Britanniasta. Tuomaristoa johtaa
yleiseurooppalaisen Pan-European Brand Design Association -yhdistyksen
ex-presidentti Rob Vermeulen.
Ilmoittautumisajan päätyttyä tuomaristo valitsee parhaat
kilpailutyöt, jotka esitellään kilpailun internetsivustolla
virallisina ehdokkaina uudeksi luomulogoksi. Kaikki Euroopan kansalaiset voivat
osallistua voittajan valintaan äänestämällä suosikkiaan
internetissä. Voittaja ja kaksi seuraavaksi sijoittunutta kutsutaan
kesällä 2010 palkintojenjakotilaisuuteen Brysseliin, missä EU:n
maatalouskomissaari jakaa heille palkinnot. 
Kilpailun myötä opiskelijat kutsutaan suunnittelemaan huomiota
kiinnittävä, omaperäinen tunnus, joka kuvaa luomuviljelyn ja
luomutuotannon eri osatekijöitä. Tuomaristo arvioi
kilpailutöitä myös ottamalla huomioon niiden kuvallisen
kiinnostavuuden, ymmärrettävyyden ilman sanoja, selkeyden ja
ajattomuuden. Kilpailun säännöt ovat luettavissa osoitteessa www.ec.europa.eu/organic-logo.
