IP/09/ 1811     Bryssel 24. marraskuuta 2009  Kolmas pelastuspalvelufoorumi: Euroopan kykyä palautua katastrofeista on parannettava  Ympäristökomissaari Stavros Dimas avaa 22. marraskuuta Brysselissä järjestyksessään kolmannen pelastuspalvelufoorumin. Yli 500 pelastuspalvelualan ammattilaista kokoontuu kahden päivä konferenssiin keskustelemaan siitä, miten EU-maat voivat parantaa kykyään palautua katastrofeista. Ilmastonmuutos lisää todennäköisesti luonnononnettomuuksien määrää ja vaikutuksia. Euroopan on valmistauduttava tähän samoin kuin muihin haasteisiin, kuten terrorismin uhkaan ja kemiallisiin sekä muihin onnettomuuksiin. Tässä konferenssissa, jonka nimi on ”Tavoitteena palautumiskykyisempi yhteiskunta”, keskustellaan Euroopan pelastuspalvelun tulevista haasteista, teknologiassa saavutetusta kehityksestä sekä siitä, miten kansalaiset voivat varautua katastrofeihin.  Ympäristökomissaari Stavros Dimas sanoi: "Eurooppa on valmis tekemään kaiken mahdollisen vahvistaakseen kykyään palautua katastrofeista. Näin pystytään vähentämään ihmisten elämälle aiheutuvia vakavia seurauksia. Katastrofeissa kuolee joka vuosi tuhansia ihmisiä ja vielä useampien päivittäinen elämä häiriintyy pitkäksi aikaa. Pelkästään viime vuonna noin 20 miljoonaa ihmistä maailmassa joutui jättämään kotinsa luonnononnettomuuksien vuoksi. Myös taloudelliset kustannukset ovat suuret. Katastrofeista aiheutuu Euroopalle kuluja noin 15 miljardia euroa vuodessa. Foorumi on tärkeä tilaisuus, jossa voidaan keskustella edessämme olevista haasteista ja siitä, miten voimme vahvistaa kykyämme palautua katastrofeista ja toimia niissä." Pelastuspalvelufoorumi  Kolmannessa pelastuspalvelufoorumissa käsitellään kykyä palautua katastrofeista sekä sitä, miten voidaan vahvistaa katastrofien ehkäisyä ja valmiutta avustustoimiin sekä tehostaa toimintaa katastrofitilanteissa. Palautumiskyvyllä tarkoitetaan kykyä selviytyä suuronnettomuuksista. Lisäksi tavoitteena on sisällyttää katastrofien sietokyvyn lisääminen etukäteissuunnitteluun.  Yli 500 osanottajaa kokoontuu foorumiin keskustelemaan Euroopan pelastuspalvelutoiminnan tulevista haasteista. Foorumissa järjestetään kolme keskustelua, joissa puheenvuoron pitävät poliittisen ja talouselämän sekä tiedemaailman korkeatasoiset edustajat. Keskusteluissa on tarkoitus vaihtaa ideoita siitä, milloin ja miten katastrofeihin olisi valmistauduttava. Lisäksi keskustellaan siitä, miten kansalaiset ymmärtävät riskit, ja siitä, mitä kansalaiset voivat omaehtoisesti tehdä katastrofitilanteissa. Foorumin aiheena on myös Euroopan katastrofienhallintastrategian tuleva sisältö. Puhujina ovat muun muassa ympäristöasioista vastaava komissaari Stavros Dimas, YK:n apulaispääsihteeri Margareta Wahlström, joka vastaa katastrofiriskien vähentämisestä ISDR:ssä (International Strategy for Disaster Reduction) sekä Ruotsin puolustusministeriön valtiosihteeri Håkan Jevrell.  Konferenssin aikana järjestetään myös näyttely, jossa toimintaansa esittelevät kansainväliset kumppanit, koulutusjärjestöt sekä innovatiivisen teknologian kehittäjät. Näyttelyssä voi tutustua muun muassa maanjäristyssimulaattoriin osastolla, jossa esitellään aikaisemmin tänä vuonna L’Aquilan kaupunkia Italiassa kohdannutta maanjäristystä. Komissio ja pelastuspalvelu Komissio tukee ja täydentää katastrofien ehkäisemistä kansallisella, alueellisella ja paikallisella tasolla. Se vastaa myös seuranta- ja tiedotuskeskuksen (Monitoring and Information Centre, MIC) toiminnasta. Tämä keskus on yhteisön pelastuspalvelumekanismin puitteissa toteutettavien avustustoimien yhteyspiste katastrofien aikana.  Yhteisön pelastuspalvelumekanismilla helpotetaan avustustoimien koordinointia katastrofitilanteissa. Yhteisön mekanismiin osallistuu 31 maata (EU:n 27 jäsenvaltiota sekä Kroatia, Islanti, Liechtenstein ja Norja). Mekanismin avulla maat voivat yhdistää resurssit, jotka voidaan suunnata katastrofin kohdanneille maille. Kaikki maailman maat voivat pyytää EU:lta apua hätätilanteissa.  Yhteisön pelastuspalvelumekanismi perustettiin vuonna 2001. Sen jälkeen EU on tarjonnut apua kaikkialla maailmassa, kuten esimerkiksi Yhdysvalloissa vuonna 2005 hurrikaani Katrinan jälkeen, Kiinassa vuonna 2008 tapahtuneiden maanjäristysten yhteydessä sekä tänä kesänä Etelä-Euroopassa sattuneiden metsäpalojen aikana. Pelastuspalvelumekanismin kautta toimitetaan apua vuosittain yli 20 hätätilanteen johdosta.  Euroopan komissio pyrkii vahvistamaan EU:n katastrofivalmiutta. Tänä kesänä testattiin EU:n tason valmiutta. Kaksi palontorjuntalentokonetta avusti jäsenvaltioita metsäpalojen torjunnassa heinäkuusta syyskuuhun. Komissio kerää tästä pilottihankkeesta saadut kokemukset.  Lisäksi on aloitettu työ useiden katastrofien ehkäisyyn liittyvien aloitteiden parissa. Niiden avulla pyritään kehittämään EU:n lähestymistapaa luonnon ja ihmisen aiheuttamien katastrofien ehkäisemiseen. Tarkoituksena on laatia riskien arviointia ja kartoittamista koskevat suuntaviivat, kehittää EU:ta mahdollisesta kohtaavia suurimpia riskejä koskeva poikkisektoraalinen selonteko sekä perustaa katastrofien ehkäisyä koskeva Euroopan laajuinen verkko. Huomautus toimittajille: Kolmas pelastuspalvelufoorumi ”Tavoitteena palautumiskykyisempi yhteiskunta” järjestetään 25.-26. marraskuuta 2009 Euroopan komission Charlemagne-rakennuksessa, osoitteessa rue de la Loi 170, Bryssel.  Lisätietoja foorumista on verkkosivulla:   www.civilprotectionforum.eu    Lisätietoja pelastuspalvelumekanismista on verkkosivulla:   http://ec.europa.eu/environment/civil/
