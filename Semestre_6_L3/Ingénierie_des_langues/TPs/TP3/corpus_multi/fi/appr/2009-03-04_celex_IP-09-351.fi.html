IP/09/351
Bryssel 4. maaliskuuta 2009Komissio kehottaa EU:n johtajia torjumaan
yhdessä finanssikriisin vaikutuksia, kiirehtimään
rahoitusmarkkinoiden uudistamista ja osoittamaan globaalia johtajuutta
G20-ryhmässäEuroopan komissio kehottaa EU:n johtajia
nopeuttamaan koordinoituja toimia, joilla torjutaan talouden kriisiä.
Maaliskuun 19–20. päivänä kokoontuvalle
Eurooppa-neuvostolle osoitetussa tiedonannossa komissio tekee ehdotuksia, jotka
pohjautuvat käynnissä oleviin reaalitalouden ja työmarkkinoiden
mittaviin tukitoimiin. Komission tiedonannossa esitetään kattava
rahoitusjärjestelmän uudistus, joka perustuu Larosièren
raporttiin. Selkeä ja yhtenäinen sitoutuminen tämän
kunnianhimoisen uudistusohjelman toteuttamiseen antaa EU:lle mahdollisuuden olla
johtava globaali toimija Lontoossa 2. huhtikuuta 2009
järjestettävässä G20-maiden huippukokouksessa.
Komission puheenjohtaja José Manuel Barroso totesi:
”Keväällä kokoontuvalla Eurooppa-neuvostolla on oltava
vahva viesti kansalaisille, yrityksille ja koko maailmalle. Tästä
kriisistä voidaan selviytyä. Eurooppa pystyy ratkaisemaan ongelmat
toimimalla yhtenäisesti ja määrätietoisesti. Yhdessä
laadittu elvytyssuunnitelma on toteutettava päättäväisesti
ja koordinoidusti. Yhtenäismarkkinoiden vahvuudet on
hyödynnettävä täysimääräisesti. Komissio
pyytää EU:n johtajia hyväksymään kattavan
toimintasuunnitelman. Kansalaisia on suojeltava työttömyydeltä
kaikin keinoin. Rahoitusmarkkinat on uudistettava Larosièren raportissa
esitetyllä tavalla. Euroopan on otettava johtava asema
näyttämällä esimerkkiä ja neuvottelemalla ennen
Lontoossa järjestettävää G20-maiden
huippukokousta.”
Pankkijärjestelmä
Komission tiedonannon alussa on yleiskatsaus syksyn 2008 jälkeen
toteutetuista toimenpiteistä, joilla estettiin Euroopan pankkisektorin
romahtaminen ja vältyttiin lukemattomilta konkursseilta ja
työpaikkojen menetyksiltä. Jäsenvaltioita kehotetaan toimimaan
nopeasti, jotta luottamus rahoitusmarkkinoiden toimintaan palautuu ja pankit
pystyvät myöntämään riittävästi luottoja.
Erityisesti on toteutettava toimet, joita komissio suosittaa 25. helmikuuta
2009 antamassaan tiedonannossa, jossa käsitellään ongelmallisten
omaisuuserien siirtämistä pois pankkien taseista.
Rahoitusalan sääntely ja valvonta
Komissio vahvistaa Larosièren ryhmän esittämät keskeiset
periaatteet ja kehottaa EU:n johtajia tekemään samoin. Komissio
kannattaa valvontajärjestelmää, jossa yhdistetään
selvästi tehostettu EU:n tason valvonta ja kansallisten
valvontaviranomaisten selkeä rooli. Komissio tukee Larosièren
ryhmän ehdotusta ennakkovaroitusjärjestelmästä, jota varten
perustetaan erillinen elin Euroopan keskuspankin alaisuuteen
pankkijärjestelmään liittyvien riskien tunnistamiseksi ja
käsittelemiseksi. Komissio tukee myös ryhmän suositusta
keskeisiksi sääntelystandardeiksi, joita sovelletaan koko EU:ssa. 
Komissio valmistelee parhaillaan huhtikuussa esitettäviä
aloitteita, jotka koskevat hedge-rahastoja, pääomasijoittamista ja
palkitsemisjärjestelmiä. Vaikutustenarvioinnin laatimisen jälkeen
komissio esittää kesäkuussa kokoontuvalle Eurooppa-neuvostolle
yksityiskohtaisen aikataulun jatkotoimille, jotka perustuvat Larosièren
raporttiin. Komissio tekee syksyllä ehdotukset uudesta
valvontakehyksestä ja muun muassa seuraavista aiheista: likviditeettiriski
ja liiallinen velkavivun käyttö; tallettajien ja vakuutuksenottajien
suojan parantaminen; väärinkäytöksistä
määrättävät tehokkaat seuraamukset. 
Reaalitalous
Tiedonannossa todetaan, että Euroopan talouden elvytyssuunnitelma on
tuottanut jo alkuvaiheessa hyviä tuloksia. Taloutta ovat elvyttäneet
EU:n tasolla ja kansallisin toimenpitein toteutettu julkinen tuki ja
automaattisten vakauttajien toiminta, joiden yhteisvaikutus on
vähintään 3,3 prosenttia suhteessa BKT:hen vuosina
2009-2010. Tiedonannon liitteenä on tiivistelmä 500 kansallisesta
toimenpiteestä, joiden todetaan noudattavan yleisesti ottaen periaatetta,
jonka mukaan elvytystoimien pitäisi olla oikea-aikaisia, hyvin
kohdennettuja ja tilapäisiä. 
Komissio kehottaa EU:n johtajia vahvistamaan jatkotoimille selkeät
periaatteet, jotka soveltuvat yhtenäismarkkinoille ja avoimeen
maailmankauppaan, perustuvat vähän
hiilidioksidipäästöjä tuottavaan talouteen ja mahdollistavat
mahdollisimman pian paluun kestävään julkiseen talouteen.
Komissio kehottaa jälleen jäsenvaltioita sopimaan kohdennetuista
viiden miljardin euron investoinneista energia- ja laajakaistayhteyksien
parantamiseen. 
Työllisyys
Komissio kehottaa jäsenvaltioita tehostamaan työttömyyden ja
sosiaalisen syrjäytymisen vähentämiseen
tähtääviä toimia. Vuonna 2010 työttömyysaste
saattaa nousta 10 prosenttiin ensimmäisen kerran 1990-luvun
jälkeen. Näillä toimilla voidaan myös
ylläpitää kysyntää ja estää työpaikkojen
katoaminen jatkossa. Toimien pitäisi myös olla kansallisten
elvytyssuunnitelmien keskeisiä osia. Komissio suosittaa, että
jäsenvaltiot muun muassa tukevat taloudellisesti tilapäisiä
osa-aikatyöjärjestelyjä, tarjoavat toimeentulotukea
työttömille, alentavat työnantajien välillisiä
työvoimakustannuksia ja lisäävät investointeja ammattitaidon
kehittämiseen ja uudelleenkoulutukseen. Komissio toivoo, että sen
ehdotus Euroopan sosiaalirahastosta suoritettavien ennakkomaksujen
välittömästä 1,8 miljardin euron lisäyksestä
hyväksytään nopeasti EU:n tasolla.
Komissio esittää myös toimintasuunnitelman Prahassa
toukokuussa järjestettävää Euroopan
työllisyyshuippukokousta varten. Kokouksessa on tarkoitus sopia
konkreettisista lisätoimista, joilla säilytetään
työpaikkoja ja luodaan niitä tulevaisuuden kannalta
tärkeillä toimialoilla. Huippukokouksen lähestyessä komissio
järjestää jäsenvaltioissa työpajoja kaikkien keskeisten
sidosryhmien kanssa.
Kuinka EU voi johtaa globaalin talouden elvyttämistä?
Komissio pyytää EU:n johtajia sopimaan useista toiminta-aloista,
joilla EU voi määrätietoisesti pyrkiä johtavaan asemaan
Lontoossa 2. huhtikuuta järjestettävässä G20-maiden
huippukokouksessa. Lähtökohtana on EU:n menestyksekäs
yhtenäinen rintama marraskuussa 2008 järjestetyssä Washingtonin
huippukokouksessa. 
Koko EU:n olisi pyrittävä parantamaan globaalia talous- ja
sääntelyjärjestelmää keskittyen seuraaviin
osa-alueisiin: parempi läpinäkyvyys ja vastuuvelvollisuus;
rahoitusalan kaikkien toimijoiden asianmukainen sääntely;
yhteistyöhaluttomien oikeudenkäyttöalueiden aiheuttamien
ongelmien ratkaiseminen; kansainvälisen valvontayhteistyön
tehostaminen; IMF:n, vakausfoorumin (Financial Stability Forum) ja
Maailmanpankin toiminnan uudistaminen. 
Euroopan olisi myös edistettävä maailmantalouden
elpymistä vaatimalla tähän mennessä toteutettujen
finanssipoliittisten toimien globaalien vaikutusten selvittämistä ja
edistämällä avointa kauppaa. Lisäksi olisi
pyydettävä Lontoon huippukokousta käynnistämään
kaupan rahoitusta koskeva monenvälinen aloite ja jälleen vahvistamaan
Washingtonissa tehty sitoumus vuosituhannen kehitystavoitteista. 
Komission Eurooppa-neuvostolle osoittaman tiedonannon koko teksti löytyy
internetosoitteesta 
http://ec.europa.eu/commission_barroso/president/index_en.htm
