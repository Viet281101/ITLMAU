IP/09/1201
      Bryssel 29. heinäkuuta 2009
      Suuri enemmistö eurooppalaisista ottaa huomioon ympäristövaikutukset tuotevalinnoissaan
      Neljä viidestä eurooppalaisesta kertoo kiinnittävänsä huomiota tuotteiden ympäristövaikutuksiin ostopäätöstä tehdessään. Tämä
            käy ilmi tänään julkaistusta Eurobarometri-kyselystä. Ympäristönäkökohtiin kiinnitetään eniten huomiota Kreikassa, jossa useampi kuin yhdeksän kymmenestä haastatellusta kertoi,
            että tuotteen ympäristövaikutuksilla on suuri vaikutus heidän ostopäätöksiinsä. Tuottajien tuotteistaan esittämien ympäristöväitteiden
            osalta eurooppalaisten mielipiteet jakautuivat kyselyssä puolestaan suunnilleen tasan. Lisäksi kyselyssä lähes puolet oli
            sitä mieltä, että ympäristölle haitallisten tuotteiden verojen korottaminen ja ympäristöystävällisten tuotteiden verojen alentaminen
            olisivat paras keino edistää ekotuotteiden käyttöä. Kyselyyn vastanneet kannattivat niin ikään voimakkaasti tuotteiden pakollisia
            hiilidioksidipäästömerkintöjä ja sitä, että kaupan ala toimisi aktiivisemmin ympäristöystävällisten tuotteiden edistämiseksi.”Ilmastonmuutosta on torjuttava kaikessa toiminnassa, ja jokaisen on kannettava kortensa kekoon”, vaati EU:n ympäristöasioista
            vastaava komissaari Stavros Dimas. Hän muistutti, että ilmastonmuutoksen torjuminen ei ole yksinomaan yritysten ja hallitusten vastuulla vaan myös kuluttajien
            on osallistuttava siihen. ”Ostamalla ympäristö- ja ilmastoystävällisiä tuotteita kuluttajat viestittävät tuottajille, että
            niiden kannattaa siirtyä tuottamaan ympäristöä säästäviä tuotteita”, totesi Stavros Dimas. 
      Tuotteilla on suuri merkitys ympäristön kannalta
      Tänään julkaistussa Eurobarometri-kyselyssä, jossa tarkastellaan eurooppalaisten suhtautumista kestävään kulutukseen ja tuotantoon,
         suuri enemmistö vastanneista (83 %) ilmoitti, että tuotteen ympäristövaikutuksilla on suuri merkitys tuotetta valittaessa.
         Kreikkalaisista 92 % kertoi ottavansa ympäristönäkökohdat huomioon ostopäätöksissään; vähiten tuotteiden ympäristövaikutuksilla
         oli merkitystä kyselyn perusteella tšekeille (62 %).Mielipidehajontaa, kun kyse on yritysten tuotteistaan esittämistä ympäristöväitteistä
      Kyselyyn osallistuneiden eurooppalaisen näkemykset jakautuivat tasan, kun kysyttiin heidän näkemystään yritysten tuotteistaan
            esittämistä ympäristöväitteistä: 49&nbsp;% luotti näihin väitteisiin, kun taas 48 % ei pitänyt niitä luotettavina. Suurin luottamus näihin ympäristöväitteisiin oli hollantilaisilla (78 %), kun taas bulgarialaiset suhtautuivat niihin kaikkein
            epäilevimmin (26 %).
      Veronkorotus ympäristölle haitallisille tuotteille ja veronalennus ympäristöystävällisille tuotteille 
      Noin 46 % eurooppalaisista oli sitä mieltä, että paras tapa edistää ympäristöystävällisten tuotteiden kysyntää olisi tiukentaa
            ympäristölle haitallisten tuotteiden verotusta ja vastaavasti keventää ympäristöystävällisten tuotteiden verotusta. Tällainen eriytetty verotus sai eniten kannatusta briteiltä, kun taas kannatus oli vähäisintä maltalaisten keskuudessa (28
            %); maltalaiset tyytyisivät mieluummin pelkästään alentamaan veroja ympäristöystävällisiltä tuotteilta. 
      Kaupan rooli on tärkeä ympäristöystävällisten tuotteiden edistämisessä 
      Eurobarometri-kyselyyn osallistuneet kannattivat voimakkaasti kaupan toimia ympäristöystävällisten tuotteiden kysynnän edistämisessä. Lähes puolet vastanneista (49 %) oli sitä mieltä, että vähittäiskauppiaiden olisi parannettava ympäristöystävällisten tuotteiden
            näkyvyyttä liikkeissään tai että liikkeissä olisi oltava erityinen ”ekosoppi”, jossa tällaiset tuotteet olisivat esillä. Kolmannes
            eurooppalaisista (31 %) katsoi, että kauppa voisi parhaiten edistää ekotuotteiden kysyntää antamalla niistä kuluttajille enemmän
            tietoa. 
      Vahva tuki hiilijalanjälkimerkinnälle 
      Vaikka vain vajaat puolet eurooppalaisista on sitä mieltä, että ympäristömerkinnöillä on suuri vaikutus heidän ostopäätöksiinsä,
            ja vain yksi kymmenestä haluaa, että tuotteesta aiheutuvien kasvihuonekaasupäästöjen määrän olisi käytävä ilmi ympäristömerkinnöistä,
            noin 72 % eurooppalaisista silti katsoo, että merkinnästä, jolla ilmoitetaan tuotteen hiilijalanjälki, olisi tehtävä pakollinen
            tulevaisuudessa. Suhtautuminen hiilijalanjälkimerkintään vaihteli huomattavasti jäsenvaltioista toiseen: penseimmin siihen suhtautuivat tšekit
            (47 %), kun taas merkinnän kannatus oli erittäin laajaa kreikkalaisten parissa (90 %). 
      Hiilijalanjälkimerkinnällä ilmoitettaisiin tuotteen elinkaaren aikana eli sen tuottamisesta sen hävittämiseen syntyvä kasvihuonekaasupäästöjen
            määrä, hiilidioksidipäästöt mukaan luettuina. Tällainen järjestelmä ei ole vielä käytössä Euroopan laajuisesti, mutta EU:n jäsenvaltioiden ympäristöministerit pyysivät
            joulukuussa 2008 pidetyssä neuvoston kokouksessaan komissiota selvittämään tällaisen hiilijalanjälkimerkinnän käyttöönottoa.
      Taustaa: kestävää tuotantoa ja kulutusta koskeva EU:n toimintasuunnitelma
      Komissio esitteli heinäkuussa 2008 toimintasuunnitelman, johon sisältyy useita ehdotuksia sellaisten kestävän kulutuksen ja
            tuotannon edistämiseksi, joilla parannetaan tuotteiden ympäristömyötäisyyttä ja lisätään entistä ympäristöystävällisempien
            tavaroiden ja tuotantotekniikoiden kysyntää. Toimintasuunnitelman tavoitteena on myös rohkaista EU:n tuotannonaloja lisäämään innovaatiotoimintaa tällä alalla. 
      Lisätietoja:
      Euroopan komission kestävän kulutuksen ja tuotannon internetsivusto (englanniksi): 
      http://ec.europa.eu/environment/eussd/escp_en.htm
