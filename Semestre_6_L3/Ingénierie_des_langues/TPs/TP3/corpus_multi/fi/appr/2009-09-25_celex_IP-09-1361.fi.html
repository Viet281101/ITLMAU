IP/09/1361  Bryssel/Tukholma, 25. syyskuuta 2009  Ilmastonmuutos: Bangkokin ilmastoneuvotteluissa on saatava merkittäviä tuloksia  EU:n puheenjohtajavaltio Ruotsi ja Euroopan komissio vetosivat tänään kansainvälisiin neuvottelijoihin, jotta nämä pyrkisivät todellisiin tuloksiin kunnianhimoista maailmanlaajuista ilmastosopimusta koskevissa neuvotteluissa, joita käydään Bangkokissa 28. syyskuuta alkaen kahden viikon ajan. Bangkokin kokous on toiseksi viimeinen valmistelukokous ennen joulukuussa Kööpenhaminassa järjestettävää YK:n ilmastokonferenssia, jossa olisi tarkoitus saada aikaan uusi ilmastosopimus.  Ympäristöasioista vastaava komissaari Stavros Dimasin mukaan Euroopan unioni on laatinut kattavan suunnitelman kunnianhimoiseksi maailmanlaajuiseksi sopimukseksi, jota tarvitaan estämään vaarallista ilmastonmuutosta. ”Neuvotteluja on käyty jo kaksi vuotta, ja nyt kaikkien osapuolten on sitouduttava valmistelemaan päätökset, jotka Kööpenhaminassa on tehtävä. Bangkokissa on saavutettava todellista edistymistä. Näiden neuvottelujen keskiössä on rahoitus, josta Euroopan komissio on hiljattain tehnyt ehdotuksia. Vetoan nyt kumppaneihimme sekä teollisuus- että kehitysmaissa, jotta voitaisiin merkittävästi tehostaa neuvotteluja ja tähdätä kunnianhimoiseen tulokseen”, Dimas sanoi.  Ruotsin ympäristöministeri Andreas Carlgrenin mukaan EU pitää erinomaisena saavutettua edistymistä, kuten Japanin hallituksen aikomusta nostaa tuntuvasti päästövähennystavoitettaan. Suuret kehittyvät taloudet ovat vastikään antaneet rohkaisevia julkisia lupauksia rajoittaa päästöjensä kasvua. Nämä lupaukset on nyt muutettava konkreettisiksi toimiksi ja otettava mukaan neuvotteluihin. YK:n ja G20-maiden huippukokousten sanomilla on oltava vaikutusta ja ne on otettava Bangkokissa huomioon. Poliittisina johtajina haluamme päästä sopimukseen. Neuvottelijoiden onkin keskityttävä sekä sopimuksen sisältöön että keskeisiin elementteihin.  Kööpenhaminan prosessi   Uudella YK:n ilmastosopimuksella ehkäistään ilmastonmuutosta vuoden 2012 jälkeen, kun Kioton pöytäkirjan keskeisten määräysten voimassaolo on päättynyt. Sopimusneuvottelut on tarkoitus saada päätökseen Kööpenhaminassa 7.–18. joulukuuta 2009 järjestettävässä konferenssissa. Viimeiset valmistelukokoukset pidetään 28. syyskuuta–9. lokakuuta Bangkokissa ja 2.–6. marraskuuta Barcelonassa. EU:n kanta  EU pyrkii kunnianhimoiseen ja kattavaan sopimukseen, jolla estettäisiin maapallon keskilämpötilan nousu tiedemiesten arvioimalle vaaralliselle tasolle, eli enemmän kuin kaksi celsiusastetta yli esiteollisen ajan keskilämpötilan. Tieteellisten tutkimusten mukaan lämpötilan nousun rajoittaminen tämän tavoitteen mukaisesti edellyttää, että teollisuusmaat leikkaavat kasvihuonekaasupäästöjään 25–40 prosenttia alle vuoden 1990 tasojen vuoteen 2020 mennessä ja kehitysmaiden päästöjen nopeaa kasvua rajoitetaan niin, että päästöt kasvavat vuonna 2020 15–30 prosenttia vähemmän kuin tilanteessa, jossa päästövähennystoimia ei ole toteutettu.  EU on sitoutunut vähentämään päästöjään ehdoitta vuoteen 2020 mennessä vähintään 20 prosenttia vuoden 1990 tasoista. Tämän tavoitteen saavuttamiseksi EU panee täytäntöön ilmasto- ja energiapakettinsa (   IP/09/628   ). EU on lisäksi sitoutunut vähentämään omia päästöjään 30 prosentilla, jos muut teollisuusmaat sitoutuvat vastaaviin vähennyksiin ja taloudellisesti edistyneimmät kehitysmaat sitoutuvat riittävällä tavalla yhteiseen sopimukseen.  Komissio ehdotti 10. syyskuuta laajaa suunnitelmaa kehitysmaissa toteutettavien päästövähennyshankkeiden ja sopeutumistoimien rahoituksen lisäämiseksi (   IP/09/1297   ). Eurooppa-neuvosto muodostaa tämän pohjalta rahoitusta koskevan EU:n kannan lokakuun lopussa. Bangkokin kokous  Tähän mennessä pidetyissä kolmessa virallisessa valmistelukokouksessa on edistytty hitaasti. Viime kuussa Bonnissa Saksassa pidetyssä epävirallisessa valmistelukokouksessa saatiin valmiiksi noin 250 sivua neuvoteltua tekstiä. Teksti on kuitenkin rakenteeltaan heikko ja täynnä sulkeita. Bangkokin kokouksessa tätä luonnosta on parannettava huomattavasti ja neuvottelujen tahtia on kiristettävä huomattavasti, jos Kööpenhaminassa halutaan tehdä maailmanlaajuinen sopimus.  Neuvotteluprosessin on myös oltava tehokkaampi. Neuvotteluja olisi käytävä esimerkiksi pienissä rinnakkaisryhmissä suurten yleisistuntojen sijaan. Ensisijaisesti olisi sovittava, mitkä ovat Kööpenhaminan sopimuksen keskeisiä elementtejä, ja pyrittävä eteenpäin niiden osalta.  EU katsoo, että näitä keskeisiä elementtejä ovat:     Kaikkia teollisuusmaita sitovat päästövähennykset, jotka perustuvat vertailukelpoisiin toimiin;     Kehitysmaiden asianmukaiset toimet päästöjen rajoittamiseksi;     Puitteet toimille, joilla helpotetaan sopeutumista ilmastonmuutokseen;    Toimet metsäkadon ja metsien tilan heikkenemisen vähentämiseksi ja kestävän metsänhoidon edistämiseksi trooppisilla alueilla;    Ajantasaiset laskentasäännöt maankäytön, maankäytön muutosten ja metsätalouden aiheuttamien päästömuutosten määrittelemiseksi;    Laajemmat kansainväliset hiilimarkkinat taloudellisen tuen saamiseksi kehitysmaille ja kustannustehokkaiden päästövähennysten edistämiseksi;   Kansainvälinen julkinen rahoitus kehitysmaille hiilimarkkinoilta saatavan rahoituksen ja maiden omien varojen täydentämiseksi;   Laaja teknologista yhteistyötä ja rahoitusta koskeva paketti vähähiilisen maailmantalouden kehittämisen nopeuttamiseksi.    EU:n lehdistötilaisuudet  Ruotsi, Euroopan komissio ja Espanja pitävä yhteiset lehdistötilaisuudet Bangkokissa  - maanantaina 28. syyskuuta klo 12.00 paikallista aikaa   - perjantaina 9. lokakuuta klo 14.00 paikallista aikaa   Lehdistötilaisuuksia voi seurata verkon välityks ellä osoitteessa   www.unfccc.int
