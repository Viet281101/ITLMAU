IP/09/348
Bryssel 4. maaliskuuta 2009Euroopan unionin toiminnasta vuonna 2008 on
julkaistu yleiskertomusKomissio on julkaissut yleiskertomuksen Euroopan
unionin toiminnasta vuonna 2008. Kuluneiden 12 kuukauden aikana EU reagoi
nopeasti ja tehokkaasti kansainväliseen finanssikriisiin,
ilmastonmuutokseen ja moniin kansainvälisiin konflikteihin ja kuului usein
maailmanpolitiikan näkyvimpiin toimijoihin. Vuoden tärkein tapahtuma
oli joulukuussa kokoontuneessa Eurooppa-neuvostossa uudelleen käynnistetty
Lissabonin sopimuksen ratifiointi, joka oli hidastunut sopimuksen vastustajien
voitettua keväällä pidetyn Irlannin
kansanäänestyksen.
Vuoden 2008 yleiskertomuksen julkaisemisen yhteydessä puheenjohtaja
Barroso totesi menneen vuoden olevan osoitus siitä, että Euroopan
unionin toimielimet pystyvät edelleen 50 toimintavuoden jälkeen
reagoimaan nopeasti maailmanlaajuisiin haasteisiin. Tänä vuonna 10
vuotta täyttävä Euroopan talous- ja rahaliitto on myös
osoittanut, kuinka euro antaa suojaa maailmanlaajuisessa
finanssikriisissä.
Yleiskertomus kattaa Euroopan unionin toimielinten ja elinten koko toiminnan
ja sen tavoitteena on antaa yleiskuva tärkeimmistä tapahtumista ja
pääsuuntauksista EU:n toiminnassa vuonna 2008.
Vuosi 2008 oli täynnä merkittäviä haasteita, joihin
jäsenvaltiot ja toimielimet pyrkivät vastaamaan yhdessä. Euroopan
unioni otti ohjat käsiinsä toteuttaakseen kansainvälisen
rahoitusjärjestelmän kattavan uudistuksen. Euroopan unionissa
hyväksyttiin kiireellisiä toimenpiteitä, jotta kriisin vaikutusta
Euroopan talouksiin voitaisiin lieventää ja jotta eurooppalaisia
toimia maailmanlaajuiseen kriisiin vastaamiseksi voitaisiin koordinoida. EU:n
suunnitelma talouden elvyttämiseksi sisältää lyhyen
aikavälin toimia, joilla kysyntää pyritään
lisäämään ja joiden tarkoituksena on työpaikkojen
säilyttäminen ja luottamuksen palauttaminen. Suunnitelma
sisältää lisäksi nopeita, kohdennettuja ja väliaikaisia
finanssipoliittisia elvytystoimia, joihin on tarkoitus käyttää
200 miljardia euroa eli 1,5 prosenttia unionin bruttokansantuotteesta.
Vuonna 2008 toimielimet tekivät myös merkittäviä
sitoumuksia toiseen vuoden painopisteistä eli Euroopan energiapolitiikan
määrittelyyn, jossa haluttiin ottaa huomioon ilmastonmuutos.
Joulukuussa kokoontuneessa Eurooppa-neuvostossa päästiin sopimukseen
kunnianhimoisesta energiaa ja ilmastonmuutosta koskevasta toimenpidepaketista,
jonka tarkoituksena on antaa unionille keinot vähentää
kasvihuonekaasuja vähintään 20 prosenttia ja nostaa uusiutuvien
energianlähteiden osuus energiankulutuksesta 20 prosenttiin vuoteen 2020
mennessä.
Vuoden 2008 keskeisiä kysymyksiä oli myös Lissabonin
sopimuksen ratifiointiprosessi. Irlanti järjesti ainoana maana asiasta
12. kesäkuuta kansanäänestyksen, jossa sopimuksen
vastustajat saivat 53,4 prosenttia äänistä. Tilanteeseen
löydettiin kuitenkin ratkaisu: unioni selventää oikeudellisesti
sitovilla julistuksilla irlantilaisia erityisesti huolettavia sopimuksen osia.
Irlannissa pidetään vuoden 2009 aikana, ennen nykyisen komission
toimikauden päättymistä uusi kansanäänestys.
Ulkopolitiikalla oli suuri merkitys Euroopan unionin toiminnassa vuonna 2008.
Käsiteltyjä aiheita olivat mm. Välimeren unioni, itäinen
kumppanuus Itä-Euroopan maiden kanssa ja nk. Mustanmeren synergian
kehittäminen. Lisäksi unionille tärkeimmiksi kysymyksiksi
nousivat Georgian konfliktin ratkaisu ja energian toimitusvarmuus.
Yleiskertomuksen noin 250 sivulla esitellään saavutettua
edistystä toiminta-aloittain komission toimikautensa alussa
määrittelemissä neljässä strategisessa tavoitteessa,
jotka ovat  hyvinvointi, solidaarisuus, turvallisuus ja Eurooppa
maailmanlaajuisena kumppanina. Kolme muuta lukua käsittelevät
toimielinten ja elinten toimintaa, talousarviota ja rahoitustoimia sekä
yhteisön toiminnan yleistä poliittista ja taloudellista kehystä.
Viimeksi mainitussa luvussa korostetaan vuonna 2008 saavutettua edistystä
paremman sääntelyn sekä yritysten raskaiden hallinnollisten
kulujen vähentämisen tärkeillä aloilla. 
Euroopan unionin 22 virallisella kielellä julkaistu yleiskertomus on
saatavilla internetissä Europa-palvelimella seuraavassa osoitteessa: http://europa.eu/generalreport/fr/welcome.htm
Se on lähiaikoina saatavilla Euroopan unionin julkaisujen
myyntipisteistä.
