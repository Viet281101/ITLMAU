IP/09/ 1731  Bryssel 18. marraskuuta 2009 Laajakaista jatkaa yleistymistään EU:ssa talouskriisistä huolimatta Laajakaistainternetin kasvu Euroopassa jatkuu: vuoden kuluessa on avattu yli 11 miljoonaa uutta kiinteää yhteyttä. Euroopan komission tänään julkaiseman raportin mukaan 24 prosentilla EU:n väestöstä oli laajakaistaliittymä heinäkuussa 2009. Heinäkuussa 2008 vastaava lukema oli 21,6 %. Raportti osoittaa myös, että mobiililaajakaista valtaa alaa Euroopassa: kasvua on tammikuusta 54 prosenttia, ja levinneisyysaste on nyt 4,2 % sataa henkilöä kohti. Laajakaistainternetyhteydet Euroopassa ovat myös yhä nopeampia. 80 prosentissa EU:n laajakaistayhteyksissä nopeus on vähintään 2 Mbps, mikä mahdollistaa Web 2.0:n ja suoratoistovideon käytön. Lisäystä viime vuodesta on 5 %.  "Talouden hidastumisesta huolimatta Euroopan laajakaistamarkkinat ovat erittäin dynaamiset. Lisääntynyt kilpailu poikii parempia palveluja, ja kuluttajat pitävät laajakaistaa nykyisin olennaisena osana elämäänsä," totesi EU:n televiestintäkomissaari Viviane Reding. "Tämä on hyvä lähtökohta seuraavalle Euroopan komissiolle. Toimivat nopean laajakaistan markkinat televiestinnän kilpailluilla yhtenäismarkkinoilla ovat yksi painopistealue eurooppalaisessa digitaalistrategiassa, jota komissio parhaillaan valmistelee. Nopea laajakaistainternet, joko valokuituverkossa tai langattomana, on vahvan eurooppalaisen digitaalitalouden ennakkoedellytys. Eurooppa tarvitsee sitä myös voidakseen olla johtava teknologioiden ja sovellusten tuottaja maailmassa. Nyt kun Euroopan parlamentti ja neuvosto ovat 5. marraskuuta hyväksyneet Euroopan televiestintämarkkinoille uuden ja kilpailua suosivat sääntelykehyksen (   MEMO/09/491   ), uskon että nopean internetin tarjonta saa uutta puhtia kaikissa EU:n jäsenvaltioissa. Eurooppa on selvästikin valmis tekemään seuraavasta vuosikymmenestä leimallisen digitaalisen." Komission tänään julkaisemat uudet luvut osoittavat, että laajakaistayhteyksien kasvu jatkui viime vuonna koko EU:ssa. Kasvu oli keskimäärin 10,7 % (heinäkuusta 2008 heinäkuuhun 2009) huolimatta synkistä talousnäkymistä. EU:ssa oli 1. heinäkuuta 2009 noin 120 miljoonaa kiinteää laajakaistayhteyttä, joista 11,5 miljoonaa on avattu heinäkuun 2008 jälkeen.  Tanska ja Alankomaat ovat edelleen laajakaistan levinneisyystilaston kärjessä. Näissä maissa lähes 40 prosentilla väestöstä on laajakaistayhteys. Toisaalta niissä yhteyksien kasvu on hidastumassa, sillä lukemat alkavat lähestyä saturaatiopistettä. Yhdeksän EU-maata ( Tanska 37,3 %, Alankomaat 36,2 %, Ruotsi 31,3 %, Suomi 30,7 %, Luxemburg 28,8 %, Yhdistynyt kuningaskunta 28,4 %, Ranska 27,7 %, Saksa 27,5 % ja nyttemmin myös Belgia 27,5 % ) ovat edellä Yhdysvaltoja, jossa laajakaistan levinneisyysaste on 25,8 % ja jossa leviäminen osoittaa hidastumisen merkkejä (lähde:   OECD:n tilastot toukokuulta 2009   ). Luxemburgissa (+18,3 %) ja Portugalissa (+11,7 %) kasvu nopeutui vuonna 2009 vuoteen 2008 verrattuna.  Perinteisten teleyritysten keskimääräinen markkinaosuus EU:ssa pysynyt vakaana, noin 45 prosentissa. Suurin perinteisen teleyrityksen markkinaosuus on Kyproksella (80 %), Luxemburgissa ja Suomessa (67 % kummassakin) ja pienin Yhdistyneessä kuningaskunnassa (27 %). Perinteisten teleyritysten mahdollisuus hallita laajakaistamarkkinoita (mukaan lukien tukkutason yhteyksien jälleenmyynti) on kuitenkin käynyt rakenteellisesti hankalammaksi infrastruktuuripohjaisen kilpailun yleistyttyä. Tämä on tapahtunut lähinnä tilaajayhteyksien eriyttämisen myötä, kun kolmannet osapuolet ovat päässeet perinteisten teleyritysten verkkoon tarjoamaan palvelujaan. Täysin eriytetyt tilaajayhteydet ja rinnakkaiskäyttöyhteydet muodostavat nyt 71,4 % kaikista DSL-yhteyksistä, kun vuosi sitten vastaava lukema oli 65,2 %. Eriytettyjen tilaajayhteyksien määrä kasvaa, vaikkakin hitaammin kuin viime vuonna, ja se tapahtuu jälleenmyynnin kustannuksella. Jälleenmyynti on uusille tulokkaille investoinneiltaan edullinen tapa päästä verkkoon, ja sen osuus DSL-yhteyksistä on laskenut 18,2 prosentista (2008) 10,6 prosenttiin vuonna 2009. Telealan uudet tulokkaat näyttävät tekevän yhä enemmän investointeja ja ovat osaltaan vaikuttaneet kilpailun lisääntymiseen laajakaistamarkkinoilla.  Komission raportista käy ilmi myös, että EU:n kansalaisten laajakaistayhteydet ovat nopeampia ja laadukkaampia kuin vuosi sitten. 80 % EU:n laajakaistayhteyksistä on nopeudeltaan yli 2 Mbps (75 % vuosi sitten), mikä riittää videokuvan suoratoistoon verkossa, ja yli 15 % yli 10 Mbps (kasvua 10 % tammikuusta 2009). Suuremmat tiedonsiirtonopeudet tarjoavat asiakkaille yleensä enemmän ja parempia palveluja alhaisempaan megabittihintaan.  Teknologian osalta DSL-yhteydet ovat edelleen Euroopan yleisin liittymäteknologia; niitä on 94 miljoonaa. Ns. valokuituyhteydet kotiin lisääntyivät 40 % heinäkuusta 2008 heinäkuuhun 2009, mutta tällä hetkellä niiden osuus kaikista Euroopan yhteyksistä vain 1,75 %, koska niitä on saatavana vain muutamassa maassa: Latviassa valokuituyhteyksien osuus kaikista laajakaistayhteyksistä on suurin, kun taas Ruotsissa niitä on lukumääräisesti eniten. Mobiiliteknologioihin perustuvat laajakaistat (jotka tyypillisesti mahdollistavat mobiili-internetin kannettavissa tietokoneissa) yleistyvät erityisesti Itävallassa (13,8 %), Ruotsissa (12,6 %), Portugalissa (10,8 %) ja Irlannissa (8,3 %). Mobiililaajakaistan levinneisyysaste Euroopassa on 4,2 %, mikä merkitsee 54 prosentin lisäystä tammikuusta 2009. Taustaa  Laajakaistan saatavuus on keskeinen indikaattori tieto- ja viestintäteknologioiden kehityksessä (   IP/08/1422   ). Komissio raportoi kahdesti vuodessa laajakaistamarkkinoiden kehityksestä EU:ssa käyttäen jäsenvaltioiden toimittamia tietoja (   IP/08/1831   ). Raportti on saatavilla osoitteessa:    http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
