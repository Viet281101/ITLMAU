IP/09/655
Bryssel 29. huhtikuuta 2009EU:n talousarviolla pyritään
vuonna 2010 elvyttämiseenKomissio hyväksyi tänään
139 miljardin euron alustavan talousarvioesityksen vuodeksi 2010 Euroopan. 
Ensi vuonna varoja kanavoidaan etenkin talouden elvyttämiseen. Suurin osa
varoista (45 %) kohdennetaan ehdotuksen mukaan kasvua ja
työllisyyttä edistäviin toimenpiteisiin (3,2 %:n kasvu
vuodesta 2009), joilla pyritään palauttamaan kilpailukyky kaikkialla
EU:ssa. Tutkimukseen ja energiaan liittyvien tärkeimpien ohjelmien
määrärahoja on lisätty yli 12 prosenttia. Myös
koheesiopolitiikkaan osoitetaan aiempaa enemmän määrärahoja,
ja koheesio- ja rakennerahastojen varoista 52 prosenttia on tarkoitus
ohjata 12 uuteen jäsenvaltioon. Talousarvion kaikkien otsakkeiden
määrärahoja on lisätty.
Maksusitoumusmäärärahojen kokonaismäärä on
138,6 miljardia euroa (1,18 % BKTL:sta) ja
maksumäärärahojen 122,3 miljardia euroa (1.04 %
BKTL:sta). 
Komission varapuheenjohtaja Siim Kallas totesi ehdotusta
esitellessään, että tällä talousarviolla
pyritään toimenpiteisiin, joilla on tarkoitus ehkäistä
laskusuhdanteen jyrkkeneminen nykyisestä. Hallinto-, tilintarkastus-
ja petostentorjunta-asioita hoitava sekä rahoitussuunnittelusta ja
talousarviosta vastaava Kallas mainitsi lisäksi, että tutkimukselle ja
innovointitoiminnalle on osoitettu 6 miljardia euroa ja että noin
9 miljoonaa kansalaista saa jatkossa tukea Euroopan sosiaalirahastosta.
Kallasin mukaan vuonna 2010 varmistetaan myös elvytyssuunnitelman
toteuttamiseen käytettävän EU:n talousarviorahoituksen toinen
vaihe, jolloin ylimääräisten kriisivarojen määrä
vuosina 2008–2010 on jo yli 6 miljardia euroa.
Työpaikkojen, infrastruktuurin ja kilpailukyvyn hyväksi
62 miljardia euroa
EU:n tärkeimpänä tavoitteena on kanavoida varoja
työpaikkojen säilyttämiseen ja luomiseen, yritysten tukemiseen ja
kilpailukyvyn palauttamiseen tähtääviin hankkeisiin. Euroopan
laajuisten liikenne- ja energiaverkkojen rahoitusta on vuodesta 2009
lisätty 12,7 prosenttia (1,08 miljardia euroa) ja kilpailukyvyn
ja innovoinnin puiteohjelman määrärahoja 3,3 prosenttia (0,5
miljardia euroa). Vuosi 2010 on Euroopan köyhyyden ja sosiaalisen
syrjäytymisen torjunnan teemavuosi. Teemavuotta varten on osoitettu
lähes 20 miljoonaa euroa määrärahoja ja siihen
liittyviä aloitteita on suunnitteilla kaikissa jäsenvaltioissa. EU:n
suuntaa näyttävän satelliittipaikannushankkeen Galileon
määrärahoja lisätään sen toiseksi toimintavuodeksi
8 prosenttia (0,9 miljardia euroa). 
Suuri osa koheesiovaroista 12 uudelle jäsenvaltiolle
Työpaikkojen ja kilpailukyvyn hyväksi suunnatusta 62 miljardin
euron summasta 49 miljardia kohdennetaan koheesion edistämiseen EU:n
27 jäsenvaltiossa. Tässä yhteydessä jatketaan EU:hun vuosina
2004 ja 2007 liittyneille 12 jäsenvaltiolle osoitetun rahoituksen
asteittaista lisäämistä. Nämä uudet jäsenvaltiot
saavat nyt ensimmäistä kertaa suurimman osuuden EU:n koheesio- ja
rakennerahastojen varoista (52 prosenttia). Myös maataloustuki
näille alueille kasvaa, ja sen vaikutus on tuntuva, sillä uusien
jäsenvaltioiden maatalouden tukemiseen käytetään nyt
lähes 20 prosenttia maatalousmenoista (11 miljardia euroa). Yhteisen
maatalouspolitiikan, yhtenäismarkkinoiden ja korkeampien markkinahintojen
ansiosta maataloustuottajien tulotaso 12 uuden jäsenvaltion alueella on nyt
47 prosenttia korkeampi kuin ennen EU:hun liittymistä. Luonnonvaroihin
liittyviä määrärahoja osoitetaan EU:n 27 jäsenvaltiolle
yhteensä 59 miljardia euroa. Tähän kuuluvat myös
ympäristön hyväksi ja maaseudun kehittämiseen
käytettävät varat, joita on lisätty lähes
2,5 prosenttia lähes 15 miljardiin euroon.
Euroopan talouden elvytyssuunnitelman rahoituksen toinen vaihe 
Euroopan parlamentti, neuvosto ja komissio pääsivät
huhtikuussa 2009 yhteisymmärrykseen tarpeesta käyttää
vielä 5 miljardia euroa lisää suurten eurooppalaisten
hankkeiden rahoittamiseen energian ja laajakaistainfrastruktuureiden aloilla
sekä YMP:n uudistuksen ”terveystarkastukseen” liittyviin uusiin
haasteisiin vastaamiseksi maaseutualueilla. Vuonna 2009 myönnettyjä
2,6 miljardin euron määrärahoja täydennettiin 2,4
miljardin euron summalla, joka otetaan vuoden 2010 talousarvioon.
Tämän summan rahoituksesta päätetään
myöhemmin vuoden 2010 talousarviomenettelyn aikana. 
 EU:n ulkopuolelle suuntautuvaan tukeen 8 miljardia euroa 
EU jatkaa vuonna 2010 köyhempien maiden auttamista ja pyrkii
säilyttämään vahvan asemansa maailmalla, jotta se voi
vastata ilmastonmuutoksen, elintarviketurvan ja globalisaation kaltaisiin
maailmanlaajuisiin haasteisiin. Kehitysyhteistyön
rahoitusvälineen kautta kanavoitava EU:n tuki kehitysmaille kasvaa
1,7 prosenttia, jolloin sen kokonaismääräksi tulee
2,4 miljardia euroa. Liittymistä valmistelevan tuen
määrä nousee lähes 5 prosenttia 1,6 miljardiin
euroon. EU:n yhteisen ulko- ja turvallisuuspolitiikan (YUTP)
määrärahat kasvavat 16 prosenttia (282 miljoonaan
euroon). Vuoden 2010 talousarviosta rahoitetaan myös viimeinen osuus
(170 miljoonaa euroa) elintarvikeapua varten luodusta
rahoitusvälineestä, jonka kokonaismäärärahat ovat 1
miljardi euroa 
EU turvallisemmaksi kaikille
Eniten lisämäärärahoja saavat talousarviossa (EU:n
seitsenvuotisen rahoitussuunnitelman mukaisesti) rikollisuuden ja terrorismin
torjuntaan sekä muuttovirtojen hallintaan liittyvät hankkeet, joiden
määrärahoja on lisätty 13,5 prosenttia lähes
1 miljardiin euroon. 
Yleisemmällä tasolla kaikkien EU:n toimielinten hallintomenot
kasvavat maltillisesti 2,1 prosenttia. Euroopan komission omissa menoissa,
joiden kokonaismäärä on 3,6 miljardia euroa, on
lisäystä alle 1 prosentti (0,9 %).
Taustaa
Talousarviossa on sekä maksusitoumusmäärärahoja
(jotka käytännössä ovat oikeudellisia sitoumuksia
siitä, että rahoitusta myönnetään tiettyjen
edellytysten täyttyessä) että
maksumäärärahoja (joilla katetaan varsinaiset
käteisenä tai tilisiirtona suoritettavat maksut). Lopullisesti EU:n
talousarvio vahvistetaan Euroopan parlamentin täysistunnossa
joulukuussa.
