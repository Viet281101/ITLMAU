IP/09/1090 Bryssel 6. heinäkuuta 2009 Puheenjohtaja Barroso G8-huippukokouksessa: kestävät ratkaisut maailmanlaajuisiin haasteisiin löytyvät yhteistyönä Puheenjohtaja Barroso edustaa komissiota G8-maiden huippukokouksessa viidennen kerran. Kokous pidetään tänä vuonna 8.–10. heinäkuuta 2009 L’Aquilassa, Italiassa, ja sen puheenjohtajana toimii Italia. Tällä kertaa G8-johtajat käsittelevät mm. maailmantaloutta ja kauppaa, ilmastonmuutosta ja energiakysymyksiä sekä Afrikkaa, kehitysyhteistyötä ja elintarviketurvaa. Komission puheenjohtaja José Manuel Barroso, EU:n neuvoston puheenjohtajana toimivan Ruotsin johtajat, EU:hun kuuluvat neljä G8-valtiota (Italia, Ranska, Saksa ja Yhdistynyt kuningaskunta) sekä Yhdysvallat, Venäjä, Kanada ja Japani pyrkivät saamaan kokouksessa aikaan yhtenäisen kansainvälisen strategian, jolla vastataan talous- ja rahoituskriisiä, kauppaa, ilmastonmuutosta ja energiakysymyksiä, kehitysyhteistyötä ja Afrikkaa sekä elintarviketurvaa koskeviin yhteisiin haasteisiin.  Puheenjohtaja Barroso totesi, että tämänvuotinen G8-maiden huippukokous pidetään erityisen haastavana ajankohtana. ”Eurooppa on ollut johtavassa asemassa vastaamassa moninaisiin haasteisiin, joihin kuuluvat rahoitusmarkkinoiden valvonta, kestävä ilmastopolitiikka ja maailmankauppa. Huippukokouksessa on nyt aika tehdä lisäsitoumuksia. Meidän on viipymättä toteutettava maailmanlaajuisen rahoitusjärjestelmän uudistus ja toimittava määrätietoisesti ilmastonmuutoksen torjumiseksi. Lisäksi meidän on vahvistettava maailman köyhimmälle väestönosalle annettuja sitoumuksia ja lunastettava ne”, totesi puheenjohtaja Barroso.  Ilmastonmuutoksesta käydään tärkeitä keskusteluja sekä G8-maiden kesken että suurimpien kansantalouksien energia- ja ilmastofoorumiin osallistuvien maiden kesken. Puheenjohtaja Barroso aikoo korostaa tieteen merkitystä ja sitä, että maapallon keskilämpötilan nousu olisi saatava pysymään alle 2 celsiusasteessa. Tavoitteena on edelleen oltava päästöjen vähentäminen vähintään 50 prosentilla koko maailman tasolla vuoteen 2050 mennessä. Lisäksi kaikkien teollisuusmaiden olisi oltava kyseisellä jaksolla valmiit vähentämään päästöjä keskenään verrattavissa olevin toimin vähintään 80 prosenttia ja varmistettava tämän tavoitteen saavuttaminen tekemällä merkittäviä vähennyksiä jo keskipitkällä aikavälillä. Tämän voidaan puolestaan olettaa kannustavan voimakkaasti kasvavia talouksia vähentämään yhdessä päästöjään tasosta, jolla ne olisivat, jos toiminta jatkuisi entisellään. Puheenjohtaja Barroso aikoo lisäksi korostaa niitä taloudellisia mahdollisuuksia, joita vähähiiliseen talouteen siirtyminen tuo mukanaan. Maailmantalouden osalta puheenjohtaja Barroso aikoo kehottaa G8-huippukokousta antamaan selkeän viestin siitä, että protektionistisia paineita kauppa- ja sijoittajasuhteissa on vältettävä talouskriisin aikana. Koska talouskriisillä on huomattavia yhteiskunnallisia vaikutuksia, puheenjohtaja Barroso kehottaa kaikkia hallituksia asettamaan etusijalle kansalaisten tarpeet ja noudattamaan sellaista sosiaali- ja työllisyyspolitiikkaa, jolla suojellaan kansalaisia ja tuetaan työllisyyttä ja edistetään näin talouden elpymistä sekä uuden ja oikeudenmukaisen perustan luomista maailman talousjärjestelmälle. Puheenjohtaja Barroso aikoo myös kehottaa L’Aquilassa kokoontuvia maita varmistamaan, että Dohan kehitysohjelmaa koskevat neuvottelut saavat uutta vauhtia ja että ne saadaan mahdollisimman nopeasti päätökseen. Lisäksi puheenjohtaja Barroso aikoo korostaa, miten tärkeää on edelleen varmistaa maailmanlaajuinen elintarviketurva. Komissio on edellisen G8-kokouksen jälkeen perustanut 1 miljardin euron suuruisen elintarvikerahoitusvälineen ja aloittanut rahoituksen myöntämisen välineestä. Barroso pitää myönteisenä sitä, että G8-kumppanit kiinnittävät nyt entistä enemmän huomiota tähän kiireelliseen ongelmaan. Tämänvuotisessa G8-huippukokouksessa osoitetaan, että G8-johtajat haluavat kehittää kansainvälisten kumppaneiden kanssa käytävää vuoropuhelua ja ottaa tämän vuoropuhelun keskeiseksi osaksi huippukokousta. Samalla otetaan huomioon myös muut käynnissä olevat prosessit, kuten YK:n ilmastoneuvottelut ja G20-ryhmä. Lisätietoja:    MEMO/09/317    G8-huippukokouksen sivut:    http://www.g8italia2009.it/G8/G8-G8_Layout_locale-1199882116809_Home.htm    Puheenjohtaja Barroson sivut:    http://ec.europa.eu/commission_barroso/president/index_en.htm    Europa-verkkosivut:    http://europa.eu/index_fi.htm
