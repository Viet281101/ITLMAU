IP/09/ 1138  Bryssel 15. heinäkuuta 2009 Komissio ehdottaa viisumivapautta Länsi-Balkanin maiden kansalaisille  Euroopan komissio vahvisti pitkäaikaisen sitoumuksensa viisumivapauden tarjoamiseen Länsi-Balkanin maiden kansalaisille antamalla tänään ehdotuksen, joka koskee viisumivapauden myöntämistä entisen Jugoslavian tasavallan Makedonian, Montenegron ja Serbian kansalaisille. Ehdotuksen ansiosta näiden kolmen maan kansalaiset voivat matkustaa Schengen-maihin   1   , jos heillä on uusi biometrinen passi. Komission ehdotus edellyttää vielä hyväksyntää neuvostolta, jonka on kuultava asiassa ensin Euroopan parlamenttia. Komissio on sitoutunut edistämään myös Albanian ja Bosnia ja Hertsegovinan kansalaisten viisumivapautta. Tämä komission ehdotus ei kuitenkaan koske näitä maita, koska ne eivät vielä ole täyttäneet kaikkia viisumivapauden edellytyksiä. Jos ne jatkavat uudistuksia samaan tahtiin ja kaikki edellytykset täyttyvät, komissio voisi tehdä uuden ehdotuksen viisumivapauden myöntämisestä myös näille maille vuoden 2010 puoliväliin mennessä. Komission varapuheenjohtaja Jacques Barrot, joka vastaa oikeus-, vapaus- ja turvallisuusasioista, totesi ehdotuksen olevan ”todella hyvä uutinen Länsi-Balkanin maiden ihmisille ja erityisesti entisen Jugoslavian tasavallan Makedonian, Montenegron ja Serbian kansalaisille. Tiedän, että viisumivapaus on heille erittäin tärkeä asia”. Barrot jatkoi, että ”uusi ehdotus on tulosta kovasta työstä, jota maiden viranomaiset ja kansalaiset ovat tehneet täyttääkseen kaikki viisumivapauden edellytykset. Haluankin onnitella heitä tästä saavutuksesta.” Laajentumisasioista vastaavan komissaarin Olli Rehnin mukaan ”komission tavoitteena on saada myös Albania ja Bosnia ja Hertsegovina pian viisumivapauden piiriin, ja komissio on täysin vakuuttunut hankkeen onnistumisesta”. Etenemissuunnitelma on edelleen voimassa ja täysin toteutettavissa, jos näiden maiden viranomaisilta löytyy tähän tarpeeksi tahtoa. Rehn arvioi molempien maiden pääsevän pian naapurimaidensa tasolle, jos edistys jatkuu nopeana. Komissio voisi tehdä uuden ehdotuksen näiden maiden sisällyttämisestä viisumivapauden piiriin vuoden 2010 puoliväliin mennessä, jos ne täyttävät kaikki edellytykset. Viisumivapaa matkustaminen on Länsi-Balkanin maita koskevan EU:n yhdentymispolitiikan kulmakivi. Henkilökohtaisen vuorovaikutuksen lisääminen parantaa liiketoimintamahdollisuuksia ja tarjoaa alueen kansalaisille mahdollisuuden tutustua paremmin Euroopan unioniin. Viisumivapaus voi kuitenkin toteutua vain jos tarvittavat turvallisuusvaatimukset täyttyvät. Tästä syystä komissio aloitti Länsi-Balkanin maiden kanssa viisumivapautta koskevan vuoropuhelun. Kyseiset maat ovat edistyneet merkittävästi komission esittämien etenemissuunnitelmien mukaisesti passien turvallisuuden parantamisessa, rajatarkastusten tehostamisessa ja järjestäytyneen rikollisuuden ja korruption torjunnasta vastaavien toimielinten vahvistamisessa sekä ulkosuhteiden ja perusoikeuksien aloilla. Komissio on seurannut tiiviisti Länsi-Balkanin maiden valmisteluja viisumivapauteen siirtymiseksi. Viisumivapauden edellytykset ovat kaikille maille samat. Entinen Jugoslavian tasavalta Makedonia on täyttänyt kaikki vaadittavat edellytykset. Serbian ja Montenegron pääsy viisumivapauden piiriin riippuu siitä, täyttävätkö ne kaikki loputkin niitä koskevissa etenemissuunnitelmissa vahvistetut edellytykset siihen päivään mennessä, jona neuvosto hyväksyy tämän ehdotuksen. Albanian ja Bosnia ja Hertsegovinan on vielä jatkettava työtä tällä saralla, jotta komissio voisi antaa niistä myönteisen suosituksen. Albaniassa ja Bosnia ja Hertsegovinassa järjestäytyneen rikollisuuden ja korruption torjunta, passien myöntämismenettelyt, rajavalvonta sekä muuttoliikkeiden hallinta ovat edelleen puutteellisia. Kosovon (siten kuin Yhdistyneiden Kansakuntien turvallisuusneuvoston päätöslauselmassa 1244/99 on määritelty) asukkaat eivät myöskään vielä pääse hyötymään viisumivapaudesta, sillä Kosovo ei vielä täytä viisumivapauden teknisiä vaatimuksia. Komissio jatkaa tiivistä yhteistyötä Serbian ja Kosovon viranomaisten kanssa tällä alalla ja tarkastelee vaihtoehtoja viisumikysymyksen ratkaisemiseksi tulevaisuudessa. Lisätietoja varapuheenjohtaja Barrot’n toiminnasta on saatavilla verkko-osoitteessa:    http://ec.europa.eu/commission_barroso/barrot/welcome/default_en.htm      1 :  Kaikki EU:n jäsenvaltiot Yhdistynyttä kuningaskuntaa ja Irlantia lukuun ottamatta sekä Sveitsi, Norja ja Islanti.
