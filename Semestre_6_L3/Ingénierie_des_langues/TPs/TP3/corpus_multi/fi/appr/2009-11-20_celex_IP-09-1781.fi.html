IP/09/ 1781  Bryssel 20. marraskuuta 2009 Komissio jatkaa yhteisen maatalouspolitiikan sääntöjen yksinkertaistamista Euroopan komission maatalouden ja maaseudun kehittämisen pääosasto julkaisi tänään raportin, jossa se arvioi jäsenvaltioilta huhtikuussa saamiaan 39:ää ehdotusta yhteistä maatalouspolitiikkaa (YMP) koskevan lainsäädännön yksinkertaistamiseksi. Raportissa esitetään arvioinnin tulosten lisäksi, millaisia toimia maaliskuun 2009 jälkeen on toteutettu. Raportista keskustellaan joulukuussa pidettävässä maatalousneuvostossa. ”Eurooppalaisia viljelijöitä ei pitäisi etenkään nykyisessä taloudellisessa tilanteessa kahlehtia vaikeaselkoisilla säännöillä ja turhalla byrokratialla”, totesi maataloudesta ja maaseudun kehittämisestä vastaava komissaari Mariann Fischer Boel. ”Komissio on sanojensa mittainen, ja tämä raportti on osoitus vakaista aikeistamme yksinkertaistaa lainsäädäntöä.” Komissio puoltaa suurinta osaa 39 ehdotuksesta ja ryhtyy toimiin, jotta ne voitaisiin panna ripeästi täytäntöön. Itse asiassa joitakin ehdotuksia on jo viety eteenpäin ja sisällytetty hiljattain tarkistettuihin sääntöihin, joita sovelletaan suoriin tukiin 1. tammikuuta 2010 alkaen. Komission raportissa tehdään myös lisäehdotuksia, esimerkiksi maataloustuotteiden menekinedistämisohjelmien yksinkertaistamiseksi. Niin ikään siinä pohditaan, voitaisiinko naudanlihan vapaaehtoinen merkintäjärjestelmä poistaa ja eräiden maaseudun kehittämistoimenpiteiden maksumääräajat yhdenmukaistaa suorien tukien maksumääräaikojen kanssa. YMP:n yksinkertaistaminen on ollut komission keskeisenä tavoitteena sen jälkeen, kun se julkaisi asiaa koskevan ensimmäisen tiedonantonsa vuonna 2005. Toimet ovat erottamaton osa sääntelyn parantamista koskevaa yleistä strategiaa, jonka yhtenä päämääränä on vähentää hallinnollista taakkaa 25 prosentilla vuoteen 2012 mennessä. Raportti on saatavilla osoitteessa:    http://ec.europa.eu/agriculture/simplification/index_en.htm
