IP/09/ 1290  Bryssel 9. syyskuuta 2009 Hengenpelastusta Euroopan teillä: matkapuhelinoperaattorit allekirjoittavat sopimuksen eCall-järjestelmän käyttöönotosta  Eurooppalainen autoihin asennettava automaattinen hätäpuhelutoiminto eCall sai tänään täyden tuen Euroopan matkapuhelinalalta. GSM-järjestön edustajat osoittivat sitoutuvansa tähän henkiä pelastavaan teknologiaan allekirjoittamalla EU:n yhteistyöpöytäkirjan eCall-järjestelmän käyttöön ottamiseksi kaikkialla Euroopassa. Kun auto joutuu vakavaan onnettomuuteen, eCall soittaa automaattisesti   Euroopan hätänumeroon 112   ja ilmoittaa auton paikkatiedon lähimpään hälytyskeskukseen, silloinkin kun matkustajat eivät tiedä, missä ovat, tai eivät pysty sitä sanomaan. Järjestelmän käyttöönotto vaatii tiivistä yhteistyötä viranomaisten, autonvalmistajien ja matkapuhelinoperaattorien välillä. Kun järjestelmä on otettu käyttöön kaikkialla Euroopassa, voitaisiin sen avulla pelastaa Euroopassa vuosittain jopa 2 500 henkeä ja vähentää vammojen vakavuutta 10–15 prosentilla.  ” Euroopan komissio kehotti viime kuussa Euroopan hallituksia sekä matkaviestin- ja autoalaa tehostamaan toimiaan eCall-järjestelmän saamiseksi käyttöön. Onnitteluni matkapuhelinalalle, kun se vastasi näin nopeasti. Tukemalla eurooppalaista autoihin asennettavaa hätäpuhelutoimintoa ala on osoittanut yhteiskunnallista vastuuntuntoa ja ennakkoluulottomuutta innovatiivisten viestintäteknologioiden käyttämiseksi arkielämässä”, sanoi EU:n viestintäkomissaari Viviane Reding.” Yleiseurooppalaisen eCall-järjestelmän käyttöönotto edellyttää kuitenkin kaikkien osallistumista. Matkapuhelinoperaattorit ovat tänään osoittaneet sitoutumisensa eCall-järjestelmään, kuten autoala ja suurin osa EU-maista. Kuusi jäsenvaltiota – Irlanti, Latvia, Malta, Ranska, Tanska ja Yhdistynyt kuningaskunta – ei ole vielä allekirjoittanut eCall-järjestelmää koskevaa yhteistyöpöytäkirjaa. Niiden olisi nyt nostettava jalka jarrulta ja kiirehdittävä ottamaan käyttöön järjestelmä, jonka avulla voidaan pelastaa henkiä. Komission on muuten ehdotettava asiasta lainsäädäntöä ensi vuonna.”  GSM-Europe-järjestön johtaja Martin Whitehead allekirjoitti tänään matkapuhelinalan puolesta eCall-järjestelmää koskevan yhteistyöpöytäkirjan komissaari Redingin emännöimässä tilaisuudessa.  GSM-järjestössä on 219 maata ja lähes 800 matkapuhelinoperaattoria kaikkialta maailmasta sekä yli 200 yritystä, muun muassa puhelinvalmistajia, ohjelmistoyrityksiä, tarvikkeiden valmistajia, internetyhtiöitä sekä media- ja viihdealan järjestöjä. Jotta eCall-järjestelmä toimisi kaikkialla, on Euroopan autoalan ja matkaviestinalan sekä kaikkien EU-maiden hallintoviranomaisten huolehdittava siitä, että hälytyskeskukset ja erityisesti puhelinpalvelukeskukset pystyvät käsittelemään eCall-hälytyksiä. Vaikka tarvittava teknologia on jo valmiina ja alan toimijat ja pelastuspalvelut ovat sopineet EU:n yhteisistä standardeista, Irlanti, Latvia, Malta, Ranska, Tanska ja Yhdistynyt kuningaskunta eivät vieläkään ole kustannusten pelossa valmiita sitoutumaan asiaan. Sen sijaan 15 EU-maata (Alankomaat, Espanja, Italia, Itävalta, Kreikka, Kypros, Liettua, Portugali, Ruotsi, Saksa, Slovakia, Slovenia, Suomi, Tšekki ja Viro) ja kolme ETA-maata (Islanti, Norja ja Sveitsi) ovat sopineet yhteisistä järjestelyistä eCall-järjestelmän toteuttamiseksi. Lisäksi kuusi muuta EU-maata (Belgia, Bulgaria, Luxemburg, Puola, Romania ja Unkari) kannattavat eCall-järjestelmää ja ovat valmiita allekirjoittamaan sopimuksen. Myös Euroopan parlamentti tukee voimakkaasti eCall-järjestelmän käyttöönottoa autoissa kaikkialla Euroopassa. Taustaa  Komissio kehotti elokuussa EU-maita sekä EU:n autoalaa ja matkaviestinalaa kiirehtimään eCall-järjestelmän käyttöönottoa Euroopassa   (IP/09/1245   ). Komissio laati suunnitelman eCall-järjestelmän ottamiseksi nopeammin käyttöön kaikissa uusissa autoissa (kaikissa merkeissä, valmistusmaa mikä tahansa) kaikkialla Euroopassa. Teknologia olisi vapaasti käytettävissä, ja järjestelmässä käytettäisiin   eurooppalaista hätänumeroa 112   , joka on nykyisin käytössä kaikkialla EU:ssa (   IP/08/1968   ).  Komissio on rahoittanut eCall-hankkeita, joissa on varmistettu, että tekniikka toimii rajojen yli (E-MERGE ja   GST-Rescue   ). Se on myös tukenut toimialan eCall-järjestelmää koskevaa yhteistyötä eSafety -aloitteen puitteissa.  eCall on yksi painopisteistä   älyautoaloitteessa   ja   älykkäitä liikennejärjestelmiä koskevassa toimintasuunnitelmassa   , joilla pyritään edistämään tieto- ja viestintätekniikan käyttöä älykkäämmän, turvallisemman ja puhtaamman tieliikenteen aikaansaamiseksi (   IP/06/191   ). EU on antanut kahtena viime vuotena noin 160 miljoonaa euroa liikennealan tieto- ja viestintätekniikan tutkimukseen. Tieonnettomuudet maksavat EU:n taloudelle yli 160 miljardia euroa vuodessa. Jos kaikki EU:n 230 miljoonaa autoa varustetaan eCall-järjestelmällä, voitaisiin säästää vuosittain 26 miljardia euroa. eCall-järjestelmä helpottaa myös liikenneruuhkien hallintaa ja erilaisten palvelujen, kuten satelliittinavigointijärjestelmien asentamista autoihin. EU:n yhteistyöpöytäkirja ja allekirjoittajien luettelo on saatavilla osoitteessa    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf    EU:n eCall-järjestelmää koskeva komission strategia sekä 15 EU-maan ja yli 80 organisaation allekirjoittama sopimus on saatavilla osoitteessa    http://ec.europa.eu/information_society/activities/esafety/ecall/index_en.htm    Lisätietoja eCall-järjestelmästä on saatavilla osoitteessa    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    GSM-Europe-järjestön tämänpäiväinen lehdistötiedote on saatavilla osoitteessa    http://www.gsmworld.com/newsroom/index.htm
