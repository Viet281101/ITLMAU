IP/09/563
Bryssel 8. huhtikuuta 2009Euroopan vesiviljelyalan tarjoamat
mahdollisuudet on käytettävä hyväksiVesiviljelyala on yksi maailman nopeimmin
kasvavista elintarvikkeiden tuotantoaloista. Sen osuus on jo nyt noin puolet
ihmisravinnoksi tarkoitettujen kalojen tarjonnasta, ja alalla on edelleen
merkittävää kasvupotentiaalia. EU on ottanut
käyttöön tiukkoja vaatimuksia, joiden tavoitteena on korostaa
kestävän kasvun merkitystä vesiviljelyn lähestymis- ja
toimintatavoissa ottaen huomioon, että Euroopan vesiviljelyala on
tutkimuksen ja teknologian kehittämisen alalla maailman kärkeä.
Tämä huippuosaamisen alalla saavutettu edistys ei ole kuitenkaan
heijastunut tuotantoon, joka on EU:ssa hidastunut, samalla kun se on muissa
osissa maailmaa kasvanut voimakkaasti. Komissio pyrkii tänään
esittämässään tiedonannossa korjaamaan tämän
tilanteen ja antamaan uutta pontta EU:n vesiviljelyalan kestävälle
kasvulle. 
"Vesiviljelyalalla on erinomaiset mahdollisuudet tarjota Euroopan vaativille
kuluttajille korkealaatuisia ja terveellisiä kalatuotteita. Sen potentiaali
on nykyisellään kuitenkin vielä suurelta osin
hyödyntämättä. Nyt on korkea aika antaa tälle
strategisesti merkittävälle alalle sille kuuluva arvo ja – aivan
sananmukaisesti – tila, jonka se tarvitsee kehittyäkseen", totesi
meri- ja kalastusasioista vastaava komissaari Joe Borg.
Komissio tarkastelee tiedonannossaan EU:n vesiviljelyalan tuotannon
taantumiseen johtaneita syitä sekä keinoja parantaa alan
kilpailukykyä, kestävyyttä ja hallinnointia.
Komissio on ensinnäkin sitä mieltä, että vesiviljelyalan
kilpailukyky voi parantua, jos tutkimukseen ja teknologian kehittämiseen
myönnetään jatkossakin voimakasta tukea ja parannetaan rannikko-
ja vesialueiden tilankäytön suunnittelua, jolloin alan on helpompi
kilpailla maa- ja vesialueiden käytöstä, ja jos alan
erityistarpeet otetaan osaksi EU:n kalastustuotteiden markkinapolitiikkaa.
Lisäksi se katsoo, että vesiviljelyala säilyy
kestävänä, jos sen toiminta pohjautuu vastaisuudessakin
ympäristöystävällisiin tuotantomenetelmiin ja jos alalla
noudatetaan eläinten terveyttä ja hyvinvointia koskevia tiukkoja
vaatimuksia sekä varmistetaan korkeatasoinen kuluttajansuoja. Toimintaa on
mahdollista lisätä myös alan imagon ja
hallinnointinäkökohtien parantamiseksi. Vesiviljelyalan menestys
riippuu suuresti siitä, että sille luodaan kansallisella ja/tai
paikallisella tasolla yritysystävällinen toimintaympäristö.
Tästä syystä komissio on valmis tarjoamaan jäsenvaltioille
ja alueviranomaisille ohjeita, joilla on tarkoitus varmistaa, että
paikallisella, kansallisella ja EU:n tasolla toteutettavat toimenpiteet auttavat
alaa hyödyntämään voimavarojaan täysipainoisesti.
Komissio uskoo, että dynaaminen vesiviljelyala vauhdittaisi kasvua
myös siihen sidoksissa olevilla aloilla ja edistäisi maaseutu- ja
rannikkoalueiden kehittymistä. Myös kuluttajat hyötyisivät
ympäristöystävällisesti tuotetuista terveellisistä ja
laadukkaista elintarvikkeista. Nämä ovat vain muutamia niistä
keskeisistä hyödyistä, joita saavutettaisiin, jos Euroopassa
toteutettaisiin kaikilla hallinnon tasoilla yhtenäisiä toimia
vesiviljelyalan potentiaalin täysimittaiseksi
hyödyntämiseksi.
Lisätietoja:
http://ec.europa.eu/fisheries/cfp/aquaculture_processing/aquaculture_fi.htm
Memo/09/161
