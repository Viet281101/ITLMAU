IP/09/92
Bryssel 22. tammikuuta 2009Eurooppalainen tutkimusalue etenee, mutta
EU:n tutkimus- ja kehitystoiminta tarvitsee uutta
puhtiaTänään julkaistiin vuoden 2008
raportti tieteen, teknologian ja kilpailukyvyn keskeisistä
tilastotiedoista. Raportissa annetaan ensimmäistä kertaa kokonaiskuva
sekä EU:n t&amp;k-investointien kehityksestä että eurooppalaisen
tutkimusalueen (ERA) toteuttamisesta vuosina 2000–2006. Raportti osoittaa,
että tutkijoiden määrä Euroopassa kasvaa ja että EU:sta
on tulossa houkuttelevampi kohde ulkomaalaisille tutkijoille ja Yhdysvalloista
tuleville yksityisille t&amp;k-investoinneille. EU:n 27 jäsenvaltion
t&amp;k-intensiteetin (tutkimus- ja kehitysmenojen osuus BKT:stä) kasvu on
kuitenkin pysähtynyt 1,84 prosenttiin, mikä heikentää
EU:n mahdollisuuksia saavuttaa tavoitteensa eli kehittyä
maailmanlaajuisesti kilpailukykyiseksi osaamisyhteiskunnaksi.  Vaikka monet
jäsenvaltiot ovat lisänneet tutkimusinvestointeja ja tehostaneet
tutkimusjärjestelmiään, EU on vielä kaukana Lissabonin
tavoitteestaan, jonka mukaan jäsenvaltioiden tulisi investoida 3 prosenttia
BKT:staan tutkimus- ja kehitystoimintaan. EU:n suorituskykyä
heikentävät yritysten alhaiset t&amp;k-investoinnit sekä EU:n
tuotantorakenne, jossa korkean teknologian sektorilla on pienempi osuus kuin
Yhdysvalloissa. Yhdessä raportin kanssa julkaistussa Euroopan
innovaatioiden tulostaulussa vuodelle 2008 annetaan yksityiskohtaisia tietoja
EU:n innovaatiotoiminnan tasosta. Molemmat raportit osoittavat, että EU:n
on muutettava tuotantorakennettaan, lisättävä innovointia ja
varmistettava t&amp;k-toiminnan tulosten parempi
hyödyntäminen.
Tieteestä ja tutkimuksesta vastaava EU-komissaari Janez Potočnik ja
yritys- ja teollisuuspolitiikasta vastaava komission varapuheenjohtaja
Günter Verheugen kommentoivat raportteja: ”Talouskriisistä
huolimatta on tärkeää, ettei tutkimusinvestointeja ja
innovaatiotoimintaa heikennetä. Ne ovat olennaisen
tärkeitä, jotta Eurooppa voi selvitä kriisistä entistä
vahvempana ja vastata ilmastonmuutoksen ja globalisaation asettamiin
haasteisiin. EU:lla on monia vahvuuksia, kuten houkuttelevammaksi
käyvä eurooppalainen tutkimusalue ja jatkuvasti parantuva kyky tuottaa
innovaatioita. Työtä tarvitaan kuitenkin vielä paljon,
erityisesti yritysten alhaisen investointiasteen parantamiseksi. Komission
toimet, joilla pyritään parantamaan EU:n tutkimustoiminnan
tehokkuutta, kannustamaan innovointia ja kehittämään korkean
teknologian markkinoita, vievät EU:ta oikeaan suuntaan.”
Vuoden 2008 tiede-, teknologia- ja kilpailukykyraportin tärkeimmät
tulokset ovat seuraavat:
1. Tutkimus on keskeinen kilpailuvaltti globalisoituneessa maailmassa.Tutkimuksen ja kehittämisen alalle on tullut uusia merkittäviä
toimijoita, etenkin Aasiassa. Osaaminen jakaantuu entistä tasaisemmin, ja
EU:n osuus on nykyisin alle 25 prosenttia. Eurooppalaisesta tutkimusalueesta on
tehtävä maailmanlaajuisesti houkuttelevampi, avoimempi ja
kilpailukykyisempi.
2. EU:n yleisen t&amp;k-intensiteetin kasvu on pysähtynyt, mutta
jäsenvaltioiden tilanne vaihtelee suuresti. 
Kaikki EU:n jäsenvaltiot ovat kasvattaneet t&amp;k-investointejaan
vuosina 2000–2006, mikä osoittaa niiden sitoutuneen Lissabonin
strategian toteuttamiseen. BKT on kuitenkin kasvanut samaa tahtia kyseisenä
ajanjaksona, joten t&amp;k-intensiteetti on pysynyt noin 1,84 prosentissa
vuodesta 2005 lähtien[1]. 
Vuosina 2000–2006 t&amp;k-intensiteetti kasvoi 17 jäsenvaltiossa eli
lähinnä maissa, jotka olivat jääneet jälkeen muista
jäsenvaltioista. T&amp;k-intensiteetti pienentyi kymmenessä
jäsenvaltiossa, jotka yhdessä muodostavat 47 prosenttia EU:n BKT:sta.
Japanissa t&amp;k-intensiteetti kasvoi 3,04 prosentista 3,39 prosenttiin ja
Koreassa 2,39 prosentista 3,23 prosenttiin. Myös Kiina parantaa
tulostaan nopeasti ja siellä t&amp;k-intensiteetti kasvoi 0,90 prosentista
1,42 prosenttiin.
3. Yksityisen sektorin investoinnit ovat edelleen liian
vähäisiä. 
Tärkein syy EU:n kilpailijoiden etumatkaan t&amp;k-intensiteetissä
on yksityisen sektorin t&amp;k-rahoituksen vähäisyys. EU:ssa se
pieneni vuosina 2000–2005, kun taas Yhdysvalloissa, Japanissa ja Kiinassa
se kasvoi merkittävästi. Tämä johtuu pääasiassa
siitä, että tutkimusintensiivisen korkean teknologian teollisuuden
osuus on EU:ssa pienempi kuin sen kilpailijoilla. Osaamistalouden rakentaminen
edellyttää rakennemuutosta, jossa kasvatetaan sekä
t&amp;k-intensiteettiä eri alojen sisällä että korkean
teknologian alojen osuutta EU:n taloudessa. Tätä varten on luotava
olosuhteet, jotka suosivat nopeasti kasvavien korkean teknologian pk-yritysten
ja innovointia suosivien markkinoiden kehittymistä Euroopassa ja alentavat
EU:n laajuisten patenttien kustannuksia.
4. Huippututkimus: tutkijoiden määrä kasvaa, mutta
tietämyksen hyödyntäminen on heikompaa kuin kilpailijoilla.Tutkijoiden määrä on kasvanut EU:ssa vuodesta 2000 kaksi
kertaa nopeammin kuin Yhdysvalloissa ja Japanissa, mutta tutkijoiden osuus
työvoimasta on EU:ssa edelleen alhaisempi. Tutkimuksen vaikuttavuudesta
voidaan todeta, että EU on edelleen maailman suurin tieteellisen
tietämyksen tuottaja (julkaisuina mitattuna), mutta se tuottaa Yhdysvaltoja
vähemmän julkaisuja, joilla on suuri vaikutus. 
5. EU on entistä houkuttelevampi kohde ulkomaisille investoinneille
ja t&amp;k-alan ammattilaiselle. 
Yhä kasvava osuus Yhdysvaltojen yksityisistä
t&amp;k-investoinneista on suuntautunut EU:hun huolimatta siitä, että
myös Aasiassa tehdään entistä enemmän
t&amp;k-työtä. Vuonna 2005 yhdysvaltalaisten yritysten
t&amp;k-investoinneista 62,5 prosenttia kohdistui EU:hun ja vain 3,3 prosenttia
Kiinaan. EU on myös onnistunut houkuttelemaan entistä enemmän
t&amp;k-alan ammattilaisia kolmansista maista.
Lisätietoja:
Vuoden 2008 raportti tieteen, teknologian ja kilpailukyvyn keskeisistä
tilastotiedoista on saatavilla osoitteesta:
http://ec.europa.eu/research/era/
Vuoden 2008 innovaatioiden tulostaulu on saatavilla osoitteesta:
http://www.proinno-europe.eu/metricsKs. myös MEMO/09/19
+ IP/09/112
+ MEMO/09/18[1] Vuoden 2007 alustava
luku on 1,83 %.
