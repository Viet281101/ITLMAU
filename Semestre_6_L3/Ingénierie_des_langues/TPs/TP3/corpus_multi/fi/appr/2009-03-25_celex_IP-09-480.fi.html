IP/09/480
Strasbourg 25. maaliskuuta 2009Euroopan kevät 2009: koululaiset
kutsutaan osallistumaan Euroopan tulevaisuudesta käytävään
vuoropuheluunTämänvuotisella Euroopan kevät
-kampanjalla kannustetaan koululaisia osallistumaan toimiin, joilla
lisätään tietoisuutta Eurooppaa koskevista aiheista. Kampanja
käynnistettiin Strasbourgissa 25. maaliskuuta. Komission varapuheenjohtaja
Margot Wallström ja Euroopan parlamentin kulttuuri- ja koulutusvaliokunnan
puheenjohtaja Katerina Batzeli tapasivat ryhmän Euroopan parlamentissa
vierailleita oppilaita tapauksen kunniaksi. Tapahtuma järjestettiin
valmistauduttaessa Euroopan parlamentin kesäkuisiin vaaleihin.
Euroopan kevät -tapahtuma toteutetaan vuosittain. Sen
järjestää 31 eurooppalaisen opetusministeriön verkosto
European Schoolnet, jota Euroopan komissio rahoittaa. Tämän vuoden
mottona on ”Ideat liikuttavat Eurooppaa”, ja tapahtumalla on yhteys
luovuuden ja innovoinnin teemavuoteen. Toimia järjestetään 30.
kesäkuuta asti jäsenvaltioiden ja muiden Euroopan maiden kouluissa,
muun muassa Norjassa, Bosnia ja Hertsegovinassa ja Sveitsissä.
Toimiin kuuluu Eurooppa-aiheisia keskusteluja vierailevien puhujien kanssa,
verkkokeskusteluja komissaarien ja muiden eurooppalaisten julkisuuden
henkilöiden kanssa, väittelyitä, kilpailuja ja muita hankkeita,
joilla lisätään tietoisuutta eurooppalaisista kysymyksistä.
Nuoret kutsutaan osallistumaan vuoropuheluun demokratian tulevaisuudesta
Euroopassa.
”Tämä on hieno tilaisuus lisätä nuorten
tietoisuutta EU:n ja sen parlamentin merkityksestä – tulevina
äänestäjinä heidän on saatava nyt
äänensä kuuluville heille tärkeistä aiheista”,
totesi Margot Wallström.
”Eurooppa-aiheista viestiminen sen kansalaisille ja erityisesti
Euroopan nuorimmille sukupolville eli oppilaille ei ole vain EU:n prioriteetti
vaan myös keskeisin osa Euroopan tulevaisuuteen liittyvää
toimintasuunnitelmaa” sanoi Katerina Batzeli. ”Euroopan kevät
-tapahtumalla voidaan tiedottaa koululaisille heidän oikeuksistaan
osallistua unionin demokraattiseen toimintaan sekä samalla osallistaa ja
aktivoida heitä.”
”Odotamme nuorilta runsaasti innovointia ja luovuutta, kun he muovaavat
Euroopan tulevaisuutta”, totesi puolestaan koulutuksesta vastaava
komissaari Ján Figel’. Hän on jo osallistunut verkkokeskusteluun
koulujen kanssa. ”Joka vuosi kymmenet tuhannet nuoret eurooppalaiset
osallistuvat eurooppalaisiin ohjelmiin, jotka on suunniteltu erityisesti
heitä varten. Mahdollisuudet saada laadukasta Eurooppa-aiheista tietoa ja
tilaisuudet yhteisestä tulevaisuudestamme käytävään
keskusteluun tarjoavat olennaista valmennusta kansalaisuuteen.”
Edellisten Euroopan kevät -kampanjoiden aiheina on ollut
kulttuurienvälinen vuoropuhelu, yhteistä tulevaisuutta koskeva
keskustelu ja Euroopan unionin laajentuminen.
Tähän mennessä yli 4 000 koulua on rekisteröitynyt
osallistumaan tapahtumiin, ja niille on tarjolla tukea kampanjan
verkkosivustolla, joka on saatavilla 23 kielellä osoitteessa
www.springday2009.net 
Kouluvierailuista kiinnostuneet puhujat voivat ilmoittaa kiinnostuksestaan
osoitteessa
http://www.springday2009.net/ww/en/pub/spring2009/misc/back_to_school_apps.cfmVierailevien puhujien luettelossa on jo yli 30 Euroopan parlamentin
jäsentä, kolme komissaaria ja useita kansallisten ja alueellisten
viranomaisten edustajia sekä yliopistojen professoreita, asiantuntijoita ja
entisiä Erasmus-opiskelijoita.
