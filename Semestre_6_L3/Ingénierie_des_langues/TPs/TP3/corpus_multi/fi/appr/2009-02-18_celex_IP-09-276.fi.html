IP/09/276
Bryssel 18. helmikuuta 2009Kadonneiden lasten löytämiseksi
perustettu EU:n yhteinen numero 116000 toimii jo viidessä
maassaEuroopan
komissio varasi kaksi vuotta sitten puhelinnumeron 116000 numeroksi, johon voi
soittaa kadonneita lapsia koskevista havainnoista (IP/07/188).
Numeron on tarkoitus toimia koko EU:ssa, ja komissio onkin patistanut
jäsenvaltioita kiirehtimään numeron käyttöönottoa.
Viime vuonna 116000 oli toiminnassa vasta Unkarissa (IP/08/1129),
mutta komission toistuvien pyyntöjen jälkeen numero on nyt kaikissa
jäsenvaltioissa kadonneiden lasten jäljittämiseen liittyvien
palvelujen käytettävissä. Numero on jo varattu tietylle
palveluntarjoajalle yhdeksässä jäsenvaltiossa, kun viime vuonna
näin oli vain seitsemässä maassa. Täysin toiminnassa 116000
on viidessä maassa (Alankomaat, Kreikka, Portugali, Romania ja Unkari).
Piakkoin se saadaan toimintaan myös Belgiassa ja Slovakiassa. Komissio on
seurannut tilannetta tarkkaan ja kehottaa jälleen jäsenvaltioita
tukemaan ja opastamaan mahdollisia 116000-palveluntarjoajia, jotta numero
saataisiin sitä tarvitsevien käyttöön mahdollisimman pian
koko Euroopassa.
”Hyvää on, että kadonneiden lasten
hätänumero 116000 on nyt käytössä Alankomaissa,
Kreikassa, Portugalissa, Romaniassa ja Unkarissa. Olisin kuitenkin odottanut
myös muilta jäsenvaltioilta hieman ripeämpää toimintaa.
Kun kyseessä on lastemme turvallisuus, ei ole varaa
viivyttelyyn,” sanoi EU:n televiestintäkomissaari Viviane Reding.
”Pyydänkin jäsenvaltioita kantamaan vastuunsa ja tiedottamaan
mahdollisille palveluntarjoajille 116-alkuisten numeroiden saatavuudesta, jotta
erilaiset vihjepuhelimet saadaan nopeasti toimintaan koko EU:ssa.
Lakisääteisten velvoitteiden – joiden noudattamista tulen
tarkkaan valvomaan – lisäksi jäsenvaltiot ovat tässä
myös moraalisessa vastuussa Euroopan lapsille ja heidän
vanhemmilleen."
Kadonneiden lasten löytämiseksi perustettu 116000-numero on
tällä hetkellä toiminnassa viidessä EU-maassa
(Alankomaat, Kreikka, Portugali, Romania ja Unkari). Näissä maissa
numero on jo osoitettu tietyn palveluntarjoajan käyttöön.
Palveluntarjoajan on pystyttävä hoitamaan numeroon tulevat puhelut
valtakunnallisesti jokaisena viikonpäivänä vuorokauden
ympäri. Unkarissa 116000-numeroon on sen perustamisen jälkeen tullut
kuukausittain noin 40 000 puhelua, joista palvelusta vastaava Kék Vonal on pystynyt vastaamaan noin
kuuteen seitsemään tuhanteen.
Viime vuonna 116000 osoitti tarpeellisuutenssa kansainvälisessä
lapsikaappaustapauksessa. Belgiasta alkaneessa tapauksessa isä piilotteli
seitsemän-, kymmenen- ja neljätoistavuotiaita
tyttäriään yhdeksän ja puoli kuukautta hyvin huonoissa ja
vaarallisissa olosuhteissa. Belgian ja Portugalin 116000-palvelujen
pyynnöstä Portugalin RTP-TV-kanavalla lähetettiin syyskuussa 2008
iltauutisten aluksi vetoomus, jossa pyydettiin katsojia ilmoittamaan
näitä kadonneita lapsia koskevista havainnoistaan 116000-numeroon.
Muutaman minuutin kuluttua lähetyksen loppumisesta tapaus oli ratkaistu.Kun 116000 saadaan käyttöön koko Euroopassa, etsintöjen
toteuttaminen ja kansainvälinen yhteistyö helpottuu ja tehostuu.
Vihjepuhelimet pystyisivät koordinoidusti ratkaisemaan maiden rajat
ylittäviä lasten katoamistapauksia.
Myös kahden muun lokakuussa 2007 varatun numeron, eli
116111-numeron (lasten tukipuhelin) ja 116123-numeron
(henkistä tukea tarjoava palvelu) käyttöönotto edistyy
hyvää vauhtia. 
Esimerkiksi 116111 on myönnetty palveluntarjoajille
kuudessatoista (viime vuonna kymmenessä) jäsenvaltiossa
(Alankomaat, Bulgaria, Irlanti, Kreikka, Latvia, Portugali, Puola, Romania,
Ruotsi, Saksa, Slovakia, Suomi, Tanska, Tšekki, Unkari ja Viro).
Myöntämisprosessi on parhaillaan meneillään Espanjassa ja
Kyproksella. Vielä viime vuonna 116111 oli täysin toiminnassa
vasta Unkarissa, mutta nyt se toimii jo yhdeksässä
jäsenvaltiossa (Portugali, Puola, Romania, Saksa, Slovakia, Tanska,
Tšekki, Unkari ja Viro) ja pian viidessä muussakin maassa (Irlanti,
Kreikka, Latvia, Ruotsi ja Suomi). 
Henkisen tuen numero 116123 on myönnetty palveluntarjoajille
seitsemässä jäsenvaltiossa (Alankomaat, Irlanti,
Itävalta, Ruotsi, Saksa, Slovenia ja Suomi). Myöntämisprosessi on
meneillään Kyproksella. Toiminnassa 116123 on Itävallassa ja pian
kolmessa muussa maassa (Ruotsi, Saksa ja Slovenia).
Viime
heinäkuussa laaditun komission raportin mukaan jäsenvaltiot olivat
siihen mennessä varsin heikosti tiedottaneet potentiaalisille
palveluntarjoajille 116-numeroista, ja komissio kehottikin jäsenvaltioita
ryhdistäytymään asiassa (IP/08/1129).
Jäsenvaltiot voivat edistää asiaa erityisesti opastamalla
mahdollisia palveluntarjoajia – joille televiestintäasiat ovat usein
vieraita –, miten numeron saa varattua omaan
käyttöönsä. Lisäksi ne voivat nimetä asiassa yhden
keskitetyn yhteyspisteen esimerkiksi ministeriössä tai alan
kansallisessa sääntelyelimessä. 
Taustaa
Euroopan
komissio ehdotti heinäkuussa 2006 yhteisten puhelinnumerojen varaamista
kadonneista lapsista ilmoittamista (116000) ja lasten tukipalvelua varten
(116111). Tämä oli jatkoa lasten oikeuksia koskevalle EU:n
strategialle (IP/06/927).
Helmikuun 15. päivänä 2007 komissio päätti varata
numeron 116 000 (IP/07/188)
ja lokakuun 30. päivänä 2007 numeron 116111 näihin
käyttötarkoituksiin kaikissa jäsenvaltioissa.
Päätös velvoittaa EU-maat asettamaan 116-alkuiset numerot
julkisesti saataville, mutta ei velvoita niitä osoittamaan numeroiden
käyttöoikeuksia palveluntarjoajalle tai varmistamaan palvelujen
ylläpitämistä. 
Lisätietoa 116-numeroista: 
http://ec.europa.eu/information_society/policy/ecomm/current/pan_european/index_en.htm
