IP/09/472
Bryssel 25. maaliskuuta 2009Euroopan komissio puuttuu nykyaikaiseen
orjakauppaan ja lasten seksuaaliseen
hyväksikäyttöönEuroopan komissio on tänään tehnyt
kaksi ehdotusta, joilla pyritään tehostamaan ihmiskaupan sekä
lasten seksuaalisen hyväksikäytön ja riiston ja lapsipornografian
torjuntaa. Uudet ehdotukset korvaavat vuosilta 2002 ja 2004 olevat nykyiset
säädökset. Ehdotuksilla varmistetaan korkeimpien eurooppalaisten
normien yhdenmukainen noudattaminen, tarjotaan monipuolisempaa apua uhreille
sekä otetaan entistä kovempi linja suhteessa rikollisiin, jotka ovat
syyllistyneet lasten seksuaaliseen hyväksikäyttöön ja
ihmiskauppaan. Lisäksi ehdotuksissa otetaan huomioon kyberavaruuden
nopeasti muuttuva teknologia.
Euroopan komission varapuheenjohtaja ja oikeus-, vapaus- ja
turvallisuusasioista vastaava komissaari Jacques Barrot toteaa, että EU:n
on kyettävä suojelemaan kaikkein haavoittuvimmassa asemassa olevia
kansalaisia näiltä hirveiltä rikoksilta. Hänen mukaansa
ihmiskaupassa on kyse naisten ja tyttöjen seksuaalisesta orjuuttamisesta,
lapsiin kohdistuvasta väkivallasta ja pahoinpitelystä, lasten
pakottamisesta kerjäämään ja varastamaan sekä nuorten
pakkotyöstä nälkäpalkalla kauheissa olosuhteissa.
”Lasten seksuaalinen hyväksikäyttö ja riisto ovat
kammottavia rikoksia, jotka aiheuttavat uhreilleen pysyvät arvet ja
elinikäistä kärsimystä”, sanoo Barrot.
Perustietoa
Kansainvälisen työjärjestön (ILO) mukaan joko maan
sisäisen tai kansainvälisen ihmiskaupan uhreja on 1,225 miljoonaa
ympäri maailman. Useimmat ihmiskaupan uhreista pakotetaan prostituutioon
(43 %) tai pakkotyöhön (32 %). Valtaosa kaupallista
tarkoitusta varten seksuaalisen riiston uhreiksi pakotetuista on naisia ja
tyttöjä (98 %). Käytettävissä olevien lukujen
perusteella EU:n alueelle tai alueella vuosittain kaupattavien ihmisten
määrä voidaan kohtuudella arvioida useiksi sadoiksituhansiksi.Tutkimusten mukaan huomattava vähemmistö eurooppalaisista lapsista
joutuu lapsuudessaan seksuaalisen hyväksikäytön uhriksi
(tietoihin perustuva arvio: 10–20 %).
Vuonna 2008 löydettiin yli 1 000 kaupallista ja noin 500
ei-kaupallista verkkosivustoa, jotka sisältävät lapsen
seksuaalista hyväksikäyttöä esittävää
aineistoa. Näistä 71 prosenttia oli Yhdysvalloissa. Arviolta noin
20 prosenttia lapsipornografiaa sisältävistä
verkkosivuista on ei-kaupallisia (lähinnä vertaisverkkoja). 
Lisäksi arvioidaan, että keskimäärin noin
20 prosenttia seksuaalirikollisista (rikoksentekijöiden
profiileissa on suuria eroja) uusii rikoksensa tuomion
kärsittyään.
Uudet ehdotukset
Ehdotukset neuvoston puitepäätöksiksi velvoittavat EU:n
jäsenvaltioita toimintaan seuraavilla aloilla: rikoksentekijöiden
syytteeseenpano, uhrien suojelu ja rikosten ehkäisy.
Ihmiskaupan torjuntaa koskevalla ehdotuksella
lähennetään jäsenvaltioiden
lainsäädäntöjä ja seuraamuksia sekä varmistetaan,
että rikoksentekijät saadaan oikeuteen, vaikka he tekisivät
rikoksensa ulkomailla. Puitepäätöksessä annetaan poliisille
valtuudet hyödyntää puhelinkuuntelua, salakuuntelua ja muita
vastaavia keinoja, joita käytetään järjestäytyneen
rikollisuuden torjunnassa. Uhreille tarjotaan majoitusta ja sairaanhoitoa ja
tarvittaessa poliisin suojelua, jotta he voivat toipua ja uskaltavat todistaa
tekijöitä vastaan. Lisäksi rikosoikeudenkäynnin aikana
uhreja suojellaan niin, ettei heille aiheudu lisää haittaa esimerkiksi
kysymyksistä, jotka koskevat seksuaaliseen riistoon liittyviä
kokemuksia. Uhreille annetaan maksutonta oikeusapua koko rikosoikeudellisen
menettelyn ajan, ja lisäksi uhrit voivat hakea rahallista korvausta.
Ehdotuksessa kannustetaan myös määräämään
seuraamuksia niille, jotka ovat ostaneet seksuaalisia palveluja prostituutioon
pakotetuilta henkilöitä, sekä ihmiskaupan uhreja
hyväksikäyttäville työnantajille. Lisäksi ehdotuksella
perustetaan riippumattomat elimet, joiden tehtävänä on seurata
näiden toimien täytäntöönpanoa.
Lasten seksuaalisen hyväksikäytön ja riiston torjumista
koskevalla ehdotuksella pyritään helpottamaan rikoksiin
syyllistyneiden rankaisemista. Siinä säädetään muun
muassa seuraamuksista, joita määrätään lasten
seksuaalisen hyväksikäytön uusista muodoista. Tällaisia ovat
”grooming” eli lasten houkuttelu internetin
välityksellä hyväksikäyttötarkoituksessa,
lapsipornografian katselu tiedostoja lataamatta sekä lasten houkutteleminen
poseeraamaan seksuaalisesti vihjailevissa asennoissa verkkokameran edessä.
Lapsiuhrien perässä ulkomaille matkustavat seksituristit voidaan panna
syytteeseen, kun he palaavat kotimaahansa. Lapsiuhrit voivat todistaa ilman,
että heidän tarvitsee kohdata rikoksentekijä oikeudessa.
Näin heitä säästetään uusilta traumatisoivilta
kokemuksilta. Lisäksi lapsiuhreille tarjotaan lakimiehen palveluja
maksutta. Ehdotuksen mukaan jokainen rikoksentekijä olisi arvioitava
yksilöllisesti, ja rikoksentekijöillä olisi oltava
pääsy räätälöityihin hoito-ohjelmiin, joilla
pyritään ehkäisemään rikosten uusiminen.
Rikoksentekijöille määrätyt kiellot harjoittaa toimintaa,
jossa ollaan kosketuksissa lasten kanssa, olisi pantava
täytäntöön tuomion antaneen jäsenvaltion lisäksi
kaikkialla EU:ssa. Lisäksi on tarkoitus kehittää
järjestelmiä, joilla estetään pääsy
lapsipornografiaa sisältäville verkkosivuille.
Ehdotukset käsitellään EU:n ministerineuvostossa, ja
hyväksytyt ehdotukset on saatettava osaksi jäsenvaltioiden
lainsäädäntöä.
Varapuheenjohtaja Barrot esitti lopuksi selvästi EU:n kannan: ”Me
emme hyväksy näitä rajat ylittäviä rikoksia, vaan
pyrimme jatkossakin asettamaan Euroopassa mahdollisimman korkeat ja
kunnianhimoiset tavoitteet niiden torjumiseksi.”
