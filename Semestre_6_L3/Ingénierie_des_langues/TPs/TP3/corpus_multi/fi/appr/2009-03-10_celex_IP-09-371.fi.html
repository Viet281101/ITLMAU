IP/09/371
Bryssel 10. maaliskuuta 2009Komission 10-vuotiskatsaus
maailmanlaajuiseen huumeongelmaanEuroopan komissio julkaisi tänään
kertomuksen, jossa tarkastellaan laittomien huumeiden maailmanmarkkinoita
vuodesta 1998. Sen mukaan huumepolitiikassa on edistytty kuluneen vuosikymmenen
aikana maailmanlaajuisesti ja varsinkin maatasolla: toimia
huumeidenkäyttäjien auttamiseksi on tehostettu ja suhtautumista
huumekauppiaisiin tiukennettu. Miten tämä kaikki näkyy
kentällä? 
Kertomus perustuu tutkimukseen, jossa ei löydetty näyttöä
siitä, että maailmanlaajuinen huumeongelma olisi pienentynyt
ajanjaksolla 1998–2007. Yleisesti ottaen tilanne on parantunut hieman
joissakin rikkaissa maissa, kun taas toisissa maissa tilanne on pahentunut, ja
osassa niistä – esimerkiksi muutamissa isoissa kehitysmaissa ja
siirtymävaiheen maissa – kielteinen kehitys on ollut nopeaa ja
voimakasta. 
Yhteenvetona voidaan sanoa, että maailmanlaajuinen huumeongelma ei
näyttäisi muuttuneen vuodesta 1998, ainoastaan muuttuneen entistä
mutkikkaammaksi: useimmissa länsimaissa huumeiden hinnat ovat laskeneet
vuodesta 1998 jopa 10–30 prosenttia siitä huolimatta, että
osassa länsimaita esimerkiksi kokaiini- ja heroiinikauppiaiden tuomioita on
kovennettu. Samaan aikaan on ilmeistä, että huumeita saa yhtä
helposti kuin ennenkin. Kannabiksen käytöstä on tullut monissa
länsimaissa osa nuorten ”normaalia” elämää
– jopa 50 prosenttia vuoden 1980 jälkeen syntyneistä on
vähintäänkin kokeillut sitä. Heistä valtaosa ei
kuitenkaan jatka sen käyttöä varhaisaikuisuuden jälkeen.
Tutkimuksessa selvisi myös, että erityiset huumetuotannon
torjuntapolitiikat voivat vaikuttaa siihen, missä huumeita tuotetaan.
Esimerkiksi osa Perun ja Bolivian kokaiinituotannosta on siirtynyt viimeksi
kuluneen vuosikymmenen aikana Kolumbiaan.
Kertomus julkaistaan samalla viikolla, jolloin Wienissä
järjestetään korkean tason tapaaminen osana YK:n
huumausainetoimikunnan (CND) vuosikokousta. Tapaamisessa ministerit ympäri
maailman vievät päätökseen periodin, jonka kuluessa on
arvioitu vuonna 1998 järjestetyssä YK:n yleiskokouksen 20.
ylimääräisessä istunnossa annetun, maailman huumeongelmaa
koskevan poliittisen julistuksen täytäntöönpanoa.
(Julistuksella pyrittiin vähentämään merkittävästi
maailmanlaajuista laittomien huumausaineiden ongelmaa vuoteen 2008 mennessä
tekemällä kansainvälistä yhteistyötä ja
toteuttamalla toimenpiteitä huumeiden tarjonnan ja kysynnän
vähentämiseksi.) Tällä viikolla on tarkoitus antaa uusi,
vuodet 2009–2019 kattava poliittinen julistus, joka perustuu edellä
mainittuun arviointiin. 
Komission varapuheenjohtajan sekä oikeus-, vapaus- ja
turvallisuusasioista vastaavan jäsenen Jacques Barrot’n mukaan ei
riitä, että Wienin tämänviikkoisessa kokouksessa asetetaan
vain määrällisiä tavoitteita. ”Maailman huumeongelmaan
on tartuttava kokonaisuutena, tosiasioiden pohjalta.”
Tutkimuksella haettiin realistisia arvioita laittomien huumemarkkinoiden
laajuudesta niillä syntyvien vuositulojen perusteella. Tutkimus osoitti,
että tällaisia kattavia arvioita on erittäin vaikea
esittää lähinnä siksi, että suuresta osasta maailmaa ei
ole olemassa luotettavia tietoja huumausaineiden tuotannosta, kulutuksesta
eikä kaupasta. Tutkimukseen sisältyy kuitenkin arvioita esimerkiksi
kannabiksen, kokaiinin ja heroiinin markkinoista Länsi-Euroopassa,
Yhdysvalloissa ja Oseaniassa. Parhaimman arvion (2005) mukaan näiden kolmen
alueen kannabismarkkinoiden kokonaistulot ovat lähes 70 miljardia euroa,
mikä on noin puolet YK:n huume- ja rikosjärjestön (UNODC)
esittämästä noin 125 miljardin euron arviosta.
Merkittävänä tutkimustuloksena voidaan pitää
sitä, että joissakin maissa edelleen kiistanalaiset haittojen
vähentämispolitiikat ovat yleistymässä monissa muissa
maissa, jotka pitävät niitä tehokkaana tapana
vähentää huumeisiin liittyviä tauteja, sosiaalisia
häiriöitä ja kuolleisuutta. 
Kertomuksessa valotetaan laittomien huumausaineiden maailmanmarkkinoiden
taloudellisia perusteita ja esitetään arvioita tuotantokustannuksista
ja ketjun eri vaiheissa (huumeiden tuotannosta niiden lopulliseen
vähittäismyyntiin) syntyvästä lisäarvosta.
Analysoitaessa tulojen jakautumista huumekaupan eri toimijoiden kesken paljastuu
yllättävän karu kuva: vain suhteellisen pieni
vähemmistö näyttäisi ansaitsevan suuria summia. 
Yksi tutkimuksen keskeisimmistä havainnosta on kansainvälisen
järjestelmän heikkoudet tietojen keräämisessä
maailmanlaajuisesta huumeongelmasta. EU on investoinut suuria rahasummia
Euroopan huumausaineiden ja niiden väärinkäytön
seurantakeskuksen (EMCDDA) toimesta tapahtuvaan huumausaineiden seurannan
kehittämiseen; ei ole realistista ajatella, että vastaavat
tiedonkeruujärjestelmät olisivat käytössä
maailmanlaajuisesti. 
Tutkimuskertomus jaetaan CND:n korkean tason tapaamiseen osallistuville.
Lars-Erik Lundin (EU:n Wienin-edustuston päällikkö) ja Carel
Edwards (huumeidentorjuntayksikön päällikkö oikeus-, vapaus-
ja turvallisuusasioiden pääosastolta) esittelevät sen EU:n
Wienin-edustustossa tiistaina 10. maaliskuuta klo 14
järjestettävässä lehdistötilaisuudessa osoitteessa
Argentinierstrasse 26 (Taubstummengassen kulmassa), Meeting Room Mezzanine,
A-1040 Wien (metro U1, uloskäynti Taubstummengasse). Yhteyshenkilö:
Anne-Marie Huber (+43-1) 5161 8329 tai (+43-699) 196 65 79.
Kertomukseen voi tutustua osoitteessa
http://ec.europa.eu/justice_home/doc_centre/drugs/doc_drugs_intro_en.htm
