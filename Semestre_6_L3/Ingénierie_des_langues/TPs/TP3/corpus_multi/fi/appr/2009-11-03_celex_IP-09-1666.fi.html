IP/09/ 1666  Bryssel 3. marraskuuta 2009 Komissio pyytää kommentteja yhtenäisen euromaksualueen (SEPA) suoraveloitusjärjestelmää koskevasta ohjeluonnoksesta  Euroopan komissio on pyytänyt sidosryhmiä kommentoimaan valmisteluasiakirjaansa, jossa annetaan lisäohjeita SEPA-suoraveloitusjärjestelmään osallistuville tahoille. Näin pyritään varmistamaan, että järjestelmän puitteissa sovellettavat yhteiset rahoitusjärjestelyt ovat EY:n perustamissopimuksen kilpailusääntöjen mukaisia. Euroopan maksuneuvoston (EPC) 2. marraskuuta 2009 käyttöön ottama suoraveloitusjärjestelmä antaa kuluttajille ja yrityksille ensi kertaa tilaisuuden käyttää Euroopan laajuista järjestelmää rajatylittävissä suoraveloitustapahtumissa. Valmisteluasiakirja täydentää kilpailusääntöjä koskevia ohjeita, jotka annettiin jo aiemmin rajaylittävistä maksuista annetussa neuvoston ja Euroopan parlamentin asetuksessa N:o 924/2009 (ks.   IP/09/637   ) sekä komission ja Euroopan keskuspankin yhteisessä lehdistötiedotteessa syyskuulta 2008 (ks.   IP/08/1290   ) ja yhteisissä lausunnoissa maaliskuulta 2009 (ks.   IP/09/468   ). Määräaika kommenttien esittämiselle on 14. joulukuuta 2009. Nyt järjestettävä sidosryhmien kuuleminen perustuu komission sitoumukseen käydä tiivistä vuoropuhelua kaikkien asianomaisten sidosryhmien kanssa. Kuulemisen jälkeen komissio saattaa tarvittaessa päättää antaa asiasta lopulliset ohjeet.  Kilpailuasioista vastaavan komissaarin Neelie Kroesin mukaan ”kaikille sidosryhmille annetaan nyt täsmällisempää tietoa, jotta SEPA-suoraveloitusjärjestelmää voitaisiin kehittää onnistuneesti entistä paremmista lähtökohdista. Euroopan kuluttajien ja yritysten pitäisi saada todellista hyötyä yhtenäisestä euromaksualueesta, jonka on kuitenkin noudatettava kilpailusääntöjä, jotta siitä saataisiin maksimaalinen hyöty ilman haitallisia vaikutuksia pankkien asiakkaille. Komissio pitää erittäin tärkeänä kommenttien saamista sidosryhmiltä, sillä ne mahdollistavat perusteellisempien arviointien laatimisen järjestelmästä”.  Komission valmisteluasiakirjassa keskitytään tarkastelemaan yleisperiaatteita, joita sovelletaan monenvälistä toimitusmaksua koskeviin tapahtumakohtaisiin järjestelyihin ja tapahtumiin, joita ei voida suorittaa asianmukaisesti (esimerkiksi siksi, että maksajan tilillä ei ole riittävästi varoja, tai koska tilinumero on virheellinen; tällaisista tapahtumista käytetään nimitystä ” R-tapahtumat ” ). Lisäksi tarkastellaan vaihtoehtoisten maksujärjestelyiden yleisperiaatteita. Yksityiskohtaisempien arviointien laatimiseksi sidosryhmiä pyydetään kommentoimaan seuraavia seikkoja:   mahdolliset yhteiset rahoitusmekanismit erityisten kansallisten markkinatilanteiden kannalta   vaikutukset, joita komission suunnittelemasta yleisestä kehyksestä todennäköisesti aiheutuu perinteisille järjestelmille    kokemukset SEPA-suoraveloitusjärjestelmässä veloitettavista hinnoista tai järjestelmän laadusta verrattuna nykyisiin kansallisiin suoraveloitusjärjestelmiin.    Komission valmisteluasiakirjan keskeinen havainto on, että komissio pitää tässä vaiheessa edelleen kiinni alustavasta kannastaan, jonka mukaan yhteisesti vahvistettu tapahtumakohtainen toimitusmaksu ei ole perustamissopimuksen 81 artiklan mukainen.  Edellä mainituissa R-tapahtumissa sovellettavien yhteisten toimitusmaksujärjestelyiden kohdalla saatetaan kuitenkin periaatteessa voida vedota eri tehokkuustavoitteisiin, kunhan järjestelyt suunnitellaan huolella. Jos tällaiset tehokkuusedut kyetään perustelemaan asianmukaisesti, komissio voi mahdollisesti käyttää niitä perusteena määrittääkseen yhteisen järjestelmän, jota voidaan noudattaa R-tapahtumissa ja joka on perustamissopimuksen 81 artiklan mukainen. Tausta    SEPA   ( S ingle E uro P ayments A rea) on eurooppalaisen pankkisektorin aloite, jonka toteutusta sekä Euroopan komissio että Euroopan keskuspankki tukevat. Tarkoituksena on luoda yhtenäinen euromaksualue ja varmistaa, että maksujen suorittaminen rajojen yli tapahtuu yhtä helposti ja tehokkaasti kuin niiden suorittaminen kotimaassa. SEPA kattaa tilisiirrot, maksukortit ja suoraveloituksen. Uuden SEPA-suoraveloitusjärjestelmän ansiosta pankkien ja muiden maksupalveluntarjoajien asiakkaat voivat ensi kertaa suorittaa rajatylittäviä suoraveloituksia pankkitileiltä tai pankkitileille, jotka sijaitsevat missä tahansa SEPA:an osallistuvassa 32:ssa Euroopan maassa (EU-maat, Norja, Sveitsi, Islanti, Liechtenstein ja Monaco), maksaakseen toistuvia maksuja, kuten vuokra, asuntolaina, sähkö- ja puhelinlaskut sekä lehtitilaukset. SEPA-suoraveloitusjärjestelmää voidaan käyttää myös kotimaisissa suoraveloituksissa, ja kaikissa euromääräisissä suoraveloituksissa siirrytään todennäköisesti ajan mittaan käyttämään uutta suoraveloitusjärjestelmää.  Koska SEPA:an liittyy sopimuksia (mahdollisten) kilpailevien osapuolten välillä, SEPA-suoraveloitusjärjestelmää koskevien yhteisten rahoitusjärjestelyiden on oltava EY:n perustamissopimuksen kilpailusääntöjen mukaisia. Rajatylittävistä maksuista yhteisössä annetulla   asetuksella N:o 924/2009   myönnettiin pankkien välisille yhteisille maksumekanismeille siirtymäaika, joka päättyy 31. lokakuuta 2012 (ks.   IP/09/637   ). Asetuksen N:o 924/2009 siirtymäkaudella tarjoaman oikeusvarmuuden ja selkeyden odotetaan helpottavan uuden SEPA-suoraveloitusjärjestelmän käyttöönottoa ja pankkien siirtymistä sen käyttöön. Pitkäaikaisten rahoitusjärjestelyiden osalta komission ja EKP:n 24. maaliskuuta 2009 antamassa yhteisessä lausunnossa todetaan selkeästi, että ” tapahtumakohtaisen yleisen monenvälisen toimitusmaksun veloittaminen kotimaisista tai rajatylittävistä suoraveloitustapahtumista ei vaikuta perustellulta tehokkuusetuihin liittyvistä syistä eikä sen vuoksi näytä olevan sopusoinnussa EU:n kilpailusääntöjen kanssa ” (ks.   IP/09/468   ).  Komission valmisteluasiakirjan koko te ksti on saatavilla seuraavassa osoitteessa:     http://ec.europa.eu/competition/sectors/financial_services/SEPA_working_document.pdf    Määräaika kommenttien esittämiselle on 14. joulukuuta 2009 virka-ajan päättyessä. SEPA:sta on lisätietoja seuraavissa osoitteissa:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
