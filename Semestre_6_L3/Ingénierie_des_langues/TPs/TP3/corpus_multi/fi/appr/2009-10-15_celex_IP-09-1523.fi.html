IP/ 09/1523   Bryssel, 15. lokakuuta 2009   EU ja Etelä-Korea solmivat vapaakauppasopimuksen  EU :n kauppakomissaari Catherine Ashton ja Korean kauppaministeri Kim Jong-hoon ovat tänään allekirjoittaneet vapaakauppasopimuksen, joka on merkittävin EU:n ja sen kauppakumppanin välillä koskaan tehty sopimus. Sen arvioidaan lisäävän kaupankäyntiä jopa 19 miljardilla eurolla, sillä se poistaa käytännössä kaikki tullit sekä monia muita kaupan esteitä näiden kahden talouden väliltä. Sopimus avaa myös pääsyn palvelu- ja investointimarkkinoille ja vie kehitystä eteenpäin monilla aloilla, joiden joukossa teollis- ja tekijänoikeudet, hankinnat, kilpailupolitiikka ja kauppa sekä kestävä kehitys. Vapaakauppasopimus ja uusi puitesopimus merkitsevät huomattavaa kehitystä EU:n ja Etelä-Korean suhteissa.   K omissaari Ashton puhui Brysselissä sopimuksen parafoinnin jälkeen: ”Sopimus on EU:n ensimmäinen 2000-luvulla tehty, ja sillä solmitaan tiiviit taloudelliset siteet toiseen kehittyneeseen talouteen. Se tuo uusia markkinamahdollisuuksia palvelujen, valmistuksen ja maatalouden aloilla toimiville EU:n yrityksille. Sopimus on erityisen merkittävä talouden nykyisessä ilmapiirissä, sillä se auttaa hillitsemään taantumaa ja luomaan uusia työpaikkoja.”   Eräs tärkeimmistä sopimuksen tuomista eduista Euroopan unionin kannalta on se, että viejiltä poistuvat nopeasti 1,6 miljardin suuruiset tullit. Sopimuksessa puututaan myös muihin suuriin kaupan esteisiin, joita ovat määräykset ja standardit EU:lle tärkeillä teollisuudenaloilla kuten auto- ja lääketeollisuudessa ja kuluttajaelektroniikassa. Suurimpia hyötyjä odotetaan palvelualoilla (esimerkiksi televiestintä, ympäristö, oikeudelliset palvelut, rahoitus ja kuljetukset), sillä Korea on tehnyt huomattavia sitoumuksia näiden alojen vapauttamisesta.  Vapaakauppasopimuksen parafointi merkitsee sitä, että neuvottelut on saatettu päätökseen pysyvällä oikeudellisella asiakirjalla. Euroopan komissio esittää sen virallisesti jäsenvaltioille alkuvuodesta 2010. Kun EU:n puheenjohtajavaltio ja komissio ovat allekirjoittaneet sopimuksen, se esitetään Euroopan parlamentille hyväksyttäväksi. Sopimuksen odotetaan tulevan voimaan vuoden 2010 jälkipuoliskolla. Taustaa  EU:n ja Korean välinen tavarakauppa oli vuonna 2008 arvoltaan noin 65 miljardia euroa. Tavarakauppa on tällä hetkellä EU:lle alijäämäistä, mutta Korean markkinat näyttävät tarjoavan huomattavia kasvumahdollisuuksia. Esimerkiksi vuosina 2005–2008 EU:n automyynti Koreaan kasvoi 78 % yksiköissä mitattuna (39 % arvossa). On myös tuotteita, joiden osalta kauppa on vahvasti ylijäämäistä, kuten kemikaalit, lääkkeet, autonosat, tuotantokoneet, kengät, lääkinnälliset laitteet, muut kuin rautametallit, rauta ja teräs, nahka ja turkikset, puu, keramiikka ja lasi. Korea on EU:n maataloustuottajien arvokkaimpia vientimarkkinoita, joilla vuosimyynti on toista miljardia euroa. Palveluiden alalla vienti oli 7,2 miljardia euroa ja tuonti 3,9 miljardia vuonna 2007, mikä merkitsee 3,3 miljardin euron ylijäämää.   Lisätietoja vapaakauppasopimuksesta:    MEMO/09/452
