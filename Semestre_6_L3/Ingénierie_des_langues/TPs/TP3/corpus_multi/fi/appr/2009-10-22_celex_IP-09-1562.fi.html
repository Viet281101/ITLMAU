IP/09/ 1562  Bryssel 22. lokakuuta 2009     Komissio on karsinut byrokratiaa lupauksensa mukaisesti – ja työ jatkuu!  Euroopan unioni asetti vuonna 2007 komission esityksestä kunnianhimoisen tavoitteen vähentää EU-lainsäädännöstä johtuvia hallinnollisia kuluja 25  prosentilla vuoteen 2012 mennessä. Tänään komissio julkaisee selvityksen tähänastisesta edistymisestä sekä alakohtaiset vähentämissuunnitelmat 13 ensisijaisella alalla. Komission ehdottamilla ja nyt valmisteltavilla toimilla yritykset säästäisivät yhteensä noin 40,4 miljardia euroa 123,8 miljardin suuruisista hallinnollisista kuluista, joita jäsenvaltioille aiheutuu 72:sta EU-säädöksestä ja toimenpiteistä, joita niiden saattaminen osaksi kansallista lainsäädäntöä ja täytäntöönpano edellyttävät. Komission toteuttamat tai sen ehdottamat ja jo hyväksytyt vähennystoimet toisivat säästöä 7,6 miljardia euroa. Sellaiset komission ehdottamat toimet, jotka vielä odottavat Euroopan parlamentin ja neuvoston hyväksyntää, kasvattaisivat säästöjä 30,7 miljardilla eurolla. Lisävähennyksiä valmistellaan, ja niiden pohjalta mahdollisesti esitettävät toimenpiteet toisivat vielä lisäsäästöä vähintään 2,1 miljardia euroa. Nyt on lainsäätäjien tehtävänä varmistaa, että yritykset pääsevät kokemaan tämän muutoksen käytännössä.   Euroopan komission puheenjohtaja José Manuel Barroson mukaan komissio on hyvää vauhtia saavuttamassa tavoitettaan vähentää yritysten hallinnollista rasitetta. ”Jo nyt yritysten lasketaan säästävän 7,6 miljardia vuodessa. Määrä kasvaa noin 40 miljardiin euroon, jos jäsenvaltiot ja Euroopan parlamentti asettuvat tukemaan ehdotuksiamme. Mutta sääntelyn parantaminen on työ, jolle ei näy loppua. Ei ole kyse ainoastaan huonojen sääntöjen muuttamisesta, vaan myös hyvien sääntöjen sujuvoittamisesta uusilla teknologioilla ja innovaatioilla. Eurooppalaisen ja jäsenvaltioiden sääntelyn keventäminen edelleen – heikentämättä kansalaisten suojelua – tulee olemaan avaintekijä seuraavan komission pyrkiessä talouden kestävään elpymiseen”, Barroso totesi.  Yritys- ja teollisuuspolitiikasta vastaava komission varapuheenjohtaja Günter Verheugen totesi, että tänään julkistettu paketti on saatu aikaan poliittisella tahdolla tarpeettoman byrokratian karsimiseen ja kovalla työllä. ”Komissio on tehnyt kaiken voitavansa saavuttaakseen 25 prosentin tavoitteen vuoteen 2012 mennessä. Kehotankin Euroopan parlamenttia ja jäsenvaltioita hyväksymään käsiteltävänä olevat ehdotukset, jotta Euroopan talous pystyy hyötymään niistä mahdollisimman nopeasti. Ne eivät maksa mitään, mutta antavat noin 30,7 miljardin euron verran lisäpotkua yrityksillemme, varsinkin pk-yrityksille”, Verheugen sanoi .  EU:n hallinnollisen rasitteen vähentämisohjelmalla voidaan pienentää kuluja kaikkiaan 40,4 miljardilla eurolla (33 prosenttia arvioidusta rasitteesta). Tämä toteutuu, jos neuvosto ja parlamentti hyväksyvät kaikki komission ehdotukset. Erityisen tärkeitä ovat komission vuoden alussa tekemät kaksi keskeistä ehdotusta. Toinen koskee arvonlisäveroa , ja sillä helpotettaisiin sähköistä laskutusta (18 miljardin euron säästöt), ja toinen yhtiöoikeutta ja mikroyritysten jättämistä tilinpäätösvelvoitteiden ulkopuolelle (7 miljardin euron säästöt).  Lähtötilanneselvitys on saatu valmiiksi, ja se vahvisti komission päätöksen keskittyä valittuihin ensisijaisiin aloihin. Tilanneselvityksessä vahvistui myös, että hallinnolliset rasitteet aiheuttavat paljon haittaa pk-yrityksille. Sidosryhmien mukanaolo ja Edmund Stoiberin johtama korkean tason työryhmä olivat suurena apuna arvioitaessa ohjelman toteutettavuutta ja määritettäessä uusia kevennystoimia, jotka seuraava komissio voisi sisällyttää hallinnollisen rasitteen karsimista koskeviin aloitteisiinsa. Myös kaikki jäsenvaltiot ovat nyt asettaneet korkealle tähtäävät kansalliset tavoitteensa, kuten vuonna 2007 sovittiin. Komissio aikoo jatkossakin varmistaa vaikutustenarviointijärjestelmänsä avulla, että uusissa toimintalinjoissa asetetaan mahdollisimman vähän hallinnollisia vaatimuksia.  Hallinnollisten rasitteiden vähentämistä EU:ssa koskeva komission toimintaohjelma on olennainen osa komission yleisiä toimia sääntelyn parantamiseksi. Toiminnan tavoitteena on kilpailukyvyn, kasvun ja työpaikkojen lisääminen. Yrityksille sääntelystä johtuvien kustannusten karsiminen on myös pienyrityksiä koskevan säädöksen ja siihen sisältyvän nk. pienet ensin -periaatteen mukaista, ja se on yksi keskeisistä toiminta-aloista Euroopan talouden elvytyssuunnitelmassa. Tämänpäiväinen ilmoitus vahvistaa byrokratian karsimisen jatkuvan edelleen, jotta kaikilla aloilla saadaan aikaan todellista käytännön vaikutusta.  Tausta:  Esimerkkitapauksista voi lukea muistiosta   MEMO/09/474      Lisätietoja
