IP/09/ 1717  Bryssel 16. marraskuuta 2009 Internet Governance Forum: merkittävä askel kohti aidosti globaalia internetiä  Internetin kansainvälistä hallintoa pohtivan Internet Governance Forumin (IGF) kokoontumisessa Sharm El Sheikhissä Egyptissä saavutettiin tänään merkittävä virstanpylväs kehityksessä kohti aidosti globaalia ja samalla paikallista internetiä: internetin verkkotunnusjärjestelmässä otetaan käyttöön uudet ”kansainvälistetyt” ylätason aluetunnukset.  Tähän saakka aluetunnuksissa (jollainen on esimerkiksi verkkotunnuksen ”europa.eu" loppuosa ”.eu”) on käytetty lähes pelkästään latinalaisia aakkosia (a–z).  Internetin nimi- ja osoitejärjestelmää hallinnoiva ICANN (Internet Corporation for Assigned Names and Numbers) ilmoitti tänään käynnistettävästä nopeutetusta prosessista, jolla mahdollistetaan muidenkin kuin latinalaisten aakkosten käyttö maantieteellisissä ylätason aluetunnuksissa.  Tämän ansiosta eurooppalaiset, erityisesti kreikkalaiset, bulgarialaiset ja kyproslaiset, voivat jatkossa hyödyntää aluetunnuksissaan omia aakkosiaan.  Komissaari Viviane Reding, joka komissiossa vastaa televiestintä- ja internet-asioista, piti uudistusta erittäin tärkeänä monikielisyyden kannalta.  Hän ehdotti myös, että IGF:n toimikautta jatkettaisiin, koska se on ainutlaatuinen globaalin internet-yhteisön keskustelufoorumi, jossa ovat laajasti edustettuina eri sidosryhmät.  ”Virtuaalimaailman olisi heijasteltava monikulttuurista ja monikielistä todellisuutta.  Internetin kielipalettiin pitäisikin saada englannin lisäksi muun muassa arabiaa, bulgariaa, kreikkaa, farsinkieltä, hindiä ja kiinaa.  Pidän erittäin tervetulleina ICANNin pyrkimyksiä lisätä mahdollisuuksia käyttää aluetunnuksissa eri merkistöjä.  Komissio on peräänkuuluttanut tätä jo monta vuotta ,” Reding sanoi.  ”Euroopassa olemme hyvin aikataulussa pyrkimyksissämme mahdollistaa kreikkalaisten ja kyrillisten aakkosten käyttö .eu-aluetunnuksen alaisissa verkkotunnuksissa. Pyrimme myös mahdollistamaan kreikkalaisen ja kyrillisen merkistön mukaiset .eu-aluetunnuksen versiot aivan lähitulevaisuudessa.”  ICANNin päätöksen ansiosta internetin käyttäjät voivat rekisteröidä verkkotunnuksia (kuten europa.eu), joissa käytetään kokonaan muita kuin englannin kielen merkkejä (a–z ja 0–9). Ei-latinalaisia aakkosia (kuten arabialaisia, kiinalaisia ja kyrillisiä) voi jo nykyisellään käyttää toisen tason tunnuksissa (jollainen on esimerkiksi "europa" verkkotunnuksessa "europa.eu"), mutta kokonaan ”kansainvälistetyt" verkkotunnukset eivät tähän asti ole olleet mahdollisia. ICANNin ilmoituksen myötä voi nyt siis hakea maantieteellisiä ylätason aluetunnuksia (kuten .bg tai .eu) myös paikallisen aakkosmerkistön mukaisessa muodossa. Tämä avaa miljoonille internetin käyttäjille eri puolilla maailmaa mahdollisuuden lähteä mukaan verkkomaailmaan omankielisellä osoitteellaan.  Kesäkuussa 2009 Euroopan komissio muutti omia verkkotunnussääntöjään niin, että verkkotunnuksissa voidaan käyttää EU:n 23 virallisen kielen kaikkia kirjaimia  (    IP/09/1044)   . Joulukuun 10. päivästä 2009 lähtien .eu-aluetunnuksen alaisissa verkkotunnuksissa voi käyttää kirjaimia kuten "à", "ą", "ä", "ψ" tai "д". EU:n kansalaiset ja yritykset voivat rekisteröidä verkkotunnuksia, joissa käytetään muuta kuin latinalaista merkistöä, mikä on oleellista esimerkiksi kreikan ja bulgarian kielten osalta. Espanjan ja baskin puhujat voivat rekisteröidä tunnuksia, joissa esiintyy kirjain "ñ", ja portugalin- ja katalaaninkieliset voivat käyttää tunnuksissaan kirjainta "ç". EU aikoo ottaa käyttöön myös oman .eu-aluetunnuksensa kansainvälistetyt muodot niin pian kuin se on mahdollista. Latinalaisen merkistön mukaisen .eu-aluetunnuksen alaisuuteen on rekisteröity jo yli 3 miljoonaa verkkotunnusta (   IP/09/536   ) .  EU esittää lisäaikaa Internet Governance Forumille   Internet Governance Forum (IGF) sai alkunsa vuosien 2003–2005 tietoyhteiskuntahuippukokouksessa. Se muodostaa yhteisen globaalin eri sidosryhmien foorumin, jossa hallitukset, yksityinen sektori ja kansalaisjärjestöt voivat yhdessä pohtia keskeisiä internetin kehityksen ohjaamiseen liittyviä kysymyksiä. IGF:n toiminnassa pyritään puolueettomuuteen ja välttämään päällekkäisyydet. Sen työn tulokset eivät ole sitovia. IGF kokoontui ensimmäisen kerran Ateenassa 2006, ja sen jälkeen Rio de Janeirossa (2007) ja Hyderabadissa (2008). Neljäs kokous on parhaillaan meneillään Egyptin Sharm El Sheikhissä.  IGF:lle alun perin määritelty viiden vuoden toimikausi päättyy viidenteen kokoukseen Liettuan Vilnassa ensi vuonna. Sitä ennen YK:n jäsenmaat harkitsevat tarvetta jatkaa toimikautta. ” Ennen seuraavaa kokousta tullaan keskustelemaan siitä, pitäisikö IGF:n jatkaa myös vuoden 2010 jälkeen .  Minulle valinta on helppo: kyllä pitäisi", sanoi Reding . Taustaa  Jotta internet-liikenne löytäisi perille, tarvitaan verkkotunnuksia ja osoitteita. Verkkotunnusjärjestelmän (DNS) maailmanlaajuiseen koordinointiin liittyvän politiikan määrittelystä vastaa ICANN, voittoa tavoittelematon yksityisen sektorin organisaatio, joka toimii Kaliforniassa Yhdysvalloissa.  ICANN on perustamisestaan vuonna 1998 lähtien toiminut Yhdysvaltain hallituksen kanssa tehtyjen ns. MoU-sopimusten puitteissa. Sopimuksissa määritellään tavoitteet DNS-politiikan suhteen. Viimeisin sopimus päättyi 30. syyskuuta 2009. Samassa yhteydessä annettiin julistus Yhdysvaltain ja ICANNin välisistä sitoumuksista.  Kesäkuussa 2009 komissio kehotti ICANNia selkeyttämään vastuuvelvollisuuksiaan ja peräänkuulutti Yhdysvaltain ulkopuolisten toimijoiden laajempaa osallistumista sen hallintoon  (    IP/09/951    )  . Syyskuun lopulla Yhdysvallat ilmoitti ICANNin uudistuksesta. Komissio pitää uutta järjestelyä periaatteellisella tasolla hyvänä  (    IP/09/1397    )  .  ICANN on pyrkinyt kansainvälistämään ylätason aluetunnuksia. Nyt 16. marraskuuta 2009 se ilmoitti eri aakkosmerkistöjä tukevien maantieteellisten aluetunnusten mahdollistamisesta nopeutetussa aikataulussa. Euroopan omasta .eu-aluetunnuksesta:    http://ec.europa.eu/information_society/policy/doteu/ Internetin hallinnosta:    http://ec.europa.eu/information_society/policy/internet_gov/index_en.htm     IGF:n verkkosivusto:    http://www.intgovforum.org      SPEECH/09/531
