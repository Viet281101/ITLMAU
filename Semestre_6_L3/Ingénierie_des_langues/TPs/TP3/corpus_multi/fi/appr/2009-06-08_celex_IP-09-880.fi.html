IP/09/ 880  Bryssel 8. kesäkuuta 2009 EU:n verkkovierailuasetus pian voimaan: neuvosto alentaa verkkovierailumaksuja heinäkuun alussa  EU:n 27:n jäsenvaltion ministerit hyväksyivät tänään virallisesti EU:n uudet verkkovierailusäännöt. Komissio ehdotti uudistuksia viime syyskuussa (   IP/08/1386   ) ja Euroopan parlamentti antoi niille hyväksyntänsä huhtikuussa (   IP/09/620   ). EU:n uudet verkkovierailusäännöt alentavat kuluttajien verkkovierailulaskuja edelleen jopa 60 prosentilla 1. heinäkuuta jälkeen – juuri sopivasti kesälomakauden kynnyksellä. EU:n uudella verkkovierailuasetuksella varmistetaan muun muassa, että kuluttajien ei tarvitse maksaa EU:n sisällä matkustaessaan lähettämästään tekstiviestistä yli 11 senttiä (ilman alv:tä). Kuluttajat voivat myös käyttää internetiä, ladata elokuvia tai lähettää lomakuvia mobiililaitteellaan ilman, että kotona odottaa ikävä yllätys jättisuuren puhelinlaskun muodossa. Uusien sääntöjen mukaan matkaviestintäoperaattorien on lisäksi noudatettava verkkovierailulaskutuksessaan sekuntiveloitusta minuuttiveloituksen sijaan ensimmäisen 30 sekunnin jälkeen. Tämän odotetaan alentavan puhelinlaskuja jopa 24 prosentilla. EU:n ministerineuvosto hyväksyi EU:n uudet verkkovierailusäännöt tänään, ja ne tulevat voimaan 1. heinäkuuta kaikissa EU:n 27:ssä jäsenvaltiossa.   ”Tämänpäiväinen ministerineuvoston yksimielinen päätös merkitsee, että uudet verkkovierailusäännöt ovat läpäisseet lainsäädäntöprosessin viimeisenkin vaiheen ja pääsevät hyödyttämään kuluttajia jo heinäkuusta lähtien. Neuvosto on siis jatkanut Euroopan parlamentin viitoittamaa tietä: parlamentti hyväksyi uudet säännöt ylivoimaisella äänten enemmistöllä huhtikuussa. Tämä on hieno uutinen eurooppalaisille, jotka voivat nyt lomailla ja käyttää kännykkäänsä ulkomailla ilman pelkoa yllättävistä jättipuhelinlaskuista ," sanoi EU:n televiestintäkomissaari Viviane Reding (palatessaan tänään töihin Euroopan komissioon kolmen viikon lomalta).   Euroopan parlamentin ja neuvoston päästyä asiasta aiemmin tänä vuonna poliittiseen yhteisymmärrykseen parlamentti äänesti huhtikuun täysistunnossaan ylivoimaisella enemmistöllä (646 puolesta, 22 vastaan ja 9 poissa) uuden asetuksen puolesta (   IP/09/620   ).  Nopeuttaakseen prosessia ja varmistaakseen, että uudet verkkovierailusäännöt saadaan voimaan ajoissa tulevaa kesälomakautta ajatellen, jäsenvaltiot päättivät vahvistaa EU:n verkkovierailuasetuksen poikkeuksellisesti työllisyydestä, sosiaalipolitiikasta, terveydenhuollosta ja kuluttaja-asioista vastaavien ministerien kokouksessa tänään, kaikkien 27 jäsenvaltion viestintäministerien annettua komission ehdotukselle epävirallisen poliittisen tukensa viime vuoden marraskuussa.  Neuvoston tämänpäiväisen hyväksynnän myötä on saatettu päätökseen lainsäädäntöprosessin viimeinen vaihe, joten Euroopan parlamentin puhemies ja neuvoston puheenjohtaja voivat virallisesti allekirjoittaa asetuksen 18. kesäkuuta.  Muutaman päivän kuluttua allekirjoittamisesta asetus julkaistaan EU:n   virallisessa lehdessä   .  Koska uudet verkkovierailusäännöt ovat osa EU:n asetusta, ne astuvat välittömästi voimaan 1. heinäkuuta 2009 kaikissa EU:n 27 jäsenvaltiossa. Taustaa  Neuvoston tänään hyväksymillä EU:n uusilla verkkovierailusäännöillä     asetetaan 11 sentin hintakatto (ei sisällä alv:tä) ulkomailla lähetetylle tekstiviestille , kun nykyinen keskihinta on 28 senttiä (hollantilaiset ja portugalilaiset kuluttajat maksavat verkkovierailutekstiviestistä nykyisellään yli 35 senttiä);    alennetaan huomattavasti dataverkkovierailuhintoja (kustannuksia netin käytöstä kännykällä tai esimerkiksi elokuvien lataamisesta kännykkään ulkomailla) asettamalla tukkutason hintakatoksi 1 euro ladatulta megatavulta , kun EU:n nykyinen keskimääräinen tukkuhinta on ollut 1,68 euroa megatavulta (Irlannissa 6,82 €, Kreikassa 5,30 € ja Virossa 5,10 €). Tukkutason enimmäishinta laskee 80 senttiin vuonna 2010 ja edelleen 50 senttiin vuonna 2011, minkä odotetaan pienentävän loppuasiakkaan laskua vielä lisää;    suojataan kuluttajat yllättäviltä jättilaskuilta tarjoamalla asiakkaille palvelu, joka katkaisee yhteyden laskun noustessa 50 euroon , paitsi jos asiakas haluaa korkeamman rajan. Operaattoreilla on aikaa maaliskuuhun 2010 asti näiden avoimuutta lisäävien toimenpiteiden toteuttamiseen;    alennetaan verkkovierailupuhelujen hintoja entisestään . Hintakatto on nyt 46 senttiä minuutilta ulkomailla soitetulta ja 22 senttiä ulkomailla vastaanotetulta puhelulta; se alenee 43 senttiin ulkomailla soitetulta ja 19 senttiin ulkomailla vastaanotetulta puhelulta 1. heinäkuuta 2009, 39 senttiin ja 15 senttiin 1. heinäkuuta 2010 ja lopulta 35 senttiin ja 11 senttiin 1. heinäkuuta 2011 mennessä (minuuttihinta ilman alv:tä);     otetaan käyttöön sekuntiveloitusperiaate soitetun verkkovierailupuhelun ensimmäisten 30 sekunnin jälkeen ja vastaanotetun verkkovierailupuhelun ensimmäisestä sekunnista lähtien. Tällä hetkellä kuluttajat maksavat minuuttiperusteisissa hinnoittelujärjestelmissä noin 20 % liikaa suhteessa soitetun tai vastaanotetun puhelun todelliseen kestoon.    Ks. myös   MEMO/08/578   .
