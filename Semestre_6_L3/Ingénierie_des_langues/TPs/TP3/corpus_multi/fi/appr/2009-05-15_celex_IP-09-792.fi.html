IP/09/792
Bryssel 15. toukokuuta 2009EU-maiden konferenssi Roomassa
18.-20. toukokuuta Euroopan meripäivän
kunniaksiMeri on aina ollut keskeisellä sijalla
eurooppalaisten elämässä. Euroopan mantereen rantaviiva on
lähes 70 000 km:n pituinen, ja EU:n 27 jäsenvaltiosta
22 on rannikko- tai saarivaltioita. Euroopan väestöstä 40 % asuu
merenranta-alueilla, joilla tuotetaan 40 % Euroopan taloudesta. Merialan
palveluksessa työskentelee noin 5 miljoonaa ihmistä. Toukokuun 20.
päivä onkin EU:ssa nimetty Euroopan meripäiväksi.
Tänä vuonna komissio järjestää yhdessä Italian
hallituksen kanssa kolmipäiväisen konferenssin Roomassa
18.-20. toukokuuta. Konferenssiin saapuu sidosryhmiä, viranomaisia ja
muita alan toimijoita Euroopan unionista ja tällä kertaa myös
eräistä EU:n ulkopuolisista maista, erityisesti Välimeren
alueelta, keskustelemaan Euroopan merialan globaaleista haasteista. Euroopan
meripäivän perustaminen oli tärkeä merkkipaalu vuonna 2007
käynnistetyssä EU:n yhdennetyssä meripolitiikassa.
”Vietämme jokavuotista Euroopan meripäivää Roomassa
20. toukokuuta”, kertoi Euroopan komission puheenjohtaja José
Manuel Barroso. ”Eurooppalaiset tiedostavat yhä selvemmin yhteisen
merellisen perintömme ja sen tulevaisuuden merkityksen. Euroopan unionin
yhdennetty meripolitiikka tarjoaa selkeän näkemyksen siitä, miten
merielinkeinoihin, merten kestävään hoitoon ja merenkulun
turvallisuuteen liittyvät haasteet saadaan ratkaistua, ja se on tiiviisti
mukana myös ilmastonmuutoksen torjunnassa ja Euroopan talouden
kilpailukyvyn elvyttämisessä.”
Meri- ja kalastusasioista vastaava EU-komissaari Joe Borg toteaa, että
EU:n yhdennetty meripolitiikka tuo perinteisesti vähemmälle huomiolle
jääneet merielinkeinot ja rannikkoalueet uuden, dynaamisen politiikan
keskiöön. Sillä pyritään edistämään
osallisuutta, saamaan aikaan kestävää kasvua ja luomaan
työpaikkoja. ”EU ja sen jäsenvaltiot ovat yhtä mieltä
siitä, että merten ja rannikoiden erityiskysymyksiä on
käsiteltävä koordinoidusti ja johdonmukaisesti. Roomassa
toimielimet ja sidosryhmät keskustelevat uusista tavoista hallinnoida
meriä ja rannikkoalueita kestävästi yhteistä kaikenkattavaa
yhdennettyä toimintastrategiaa noudattaen.”
Roomassa järjestettävään meripäivän
sidosryhmäkonferenssiin osallistuu liike-elämän ja
kansalaisyhteiskunnan sidosryhmiä, päättäjiä ja
toimittajia kaikkialta EU:sta ja sen ulkopuolelta. Tapahtumassa keskustellaan
hyvin monenlaisista aihe-alueista ja käytännöistä, kuten
meriasioiden yhdennetystä hallinnoinnista, kehitteillä olevasta
teknologiasta, energiantuotannosta, merten aluesuunnittelusta, merten
valvontajärjestelmistä, kestävästä
merenrantamatkailusta ja yhteisen kalastuspolitiikan uudistuksesta.
Konferenssissa esitetyt näkemykset otetaan jatkossa huomioon
kehitettäessä EU:n yhdennettyä meripolitiikkaa.
Sidosryhmäorganisaatiot järjestävät Roomassa myös
erilaisia seminaareja ja esityksiä konferenssiin liittyvistä aiheista
ennen konferenssia ja sen jälkeen. Rooman pääkonferenssin
lisäksi muissa jäsenvaltioissa eri puolilla Euroopan unionia
järjestetään yhteensä noin 40 paikallista tapahtumaa:
konferensseja, seminaareja, avointen ovien päiviä satamissa ja
ympäristöhankkeissa jne.
Rooman konferenssin pääpuhujia ovat Italian pääministeri
Silvio Berlusconi, Euroopan unionin puheenjohtaja (Tšekin edustaja),
Euroopan komission puheenjohtaja José Manuel Barroso ja Euroopan
parlamentin varapuhemies Rodi Kratsa-Tsagaropoulou. Konferenssia
isännöivät meri- ja kalastusasioista vastaava EU-komissaari Joe
Borg ja Italian infrastruktuuri- ja liikenneministeri Altero Matteoli. Euroopan
komissiota edustavat lisäksi yritys- ja teollisuustoiminnasta vastaava
varapuheenjohtaja Günter Verheugen ja liikenteestä vastaava
varapuheenjohtaja Antonio Tajani. Konferenssissa puhuu myös Italian
ulkoasiainministeri Franco Frattini. Paneelikeskusteluissa arvioidaan yhdennetyn
meripolitiikan tähänastisia saavutuksia ja pohditaan sen
kehittämistä.
Euroopan komissio teki ehdotuksen yhdennetystä meripolitiikasta
lokakuussa 2007, ja valtion- ja hallitusten päämiehet
hyväksyivät sen joulukuussa 2007. Sen jälkeen on edistytty
konkreettisesti sellaisen johdonmukaisen toimintakehyksen luomisessa, joka
synnyttää synergiaa ja auttaa ratkaisemaan mereen liittyvien
erilaisten politiikanalojen välisiä mahdollisia ristiriitoja. Komissio
on lokakuussa 2007 julkaistun toimintasuunnitelman mukaisesti jo esittänyt
joukon ehdotuksia, joilla muun muassa lisätään merentutkimusta ja
kehitetään EU:n satamia, edistetään merten aluesuunnittelua
ja esteetöntä eurooppalaista meriliikennealuetta sekä
kannustetaan merituulivoiman tuotantoon. Muissa ehdotuksissa on
määritelty strategioita ilmastonmuutokseen sopeutumiseksi, meri- ja
merenkulkualan työntekijöiden tukemiseksi ja meriasioiden yhdennetyn
hallinnoinnin järjestämiseksi. Kalastusalalla komissio on ehdottanut
uutta lainsäädäntöä laittoman kalastuksen torjumiseksi
sekä valvonnan ja lainsäädännön
täytäntöönpanon tehostamiseksi ja on myös
käynnistänyt EU:n laajuisen kuulemisen, jonka aiheena on yhteisen
kalastuspolitiikan uudistus.
Hyödyllisiä linkkejä
Euroopan meripäivä: http://ec.europa.eu/maritimeday
Sidosryhmien oheistapahtumat Roomassa: 
http://ec.europa.eu/maritimeaffairs/maritimeday/side_events_en.html
Sidosryhmätapahtumat jäsenvaltioissa: 
http://ec.europa.eu/maritimeaffairs/maritimeday/events_in_member_states_en.html
Toukokuussa 2008 annettu kolmikantajulistus: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
