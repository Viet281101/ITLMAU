IP/09/1136    Bryssel 14. heinäkuuta 2009    Komissio päivitti luettelon Euroopan ilmatilassa kielletyistä lentoyhtiöistä  Euroopan komissio päivitti eilen yhdennentoista kerran yhteisön luettelon Euroopan ilmatilassa kielletyistä lentoyhtiöistä, joita on nyt kahdesta uudesta maasta. Päivityksessä poistetaan kielto viideltä lentoyhtiöltä, jotka ovat parantaneet turvallisuustilannettaan riittävästi.  "Emme voi enää sallia kompromisseja lentoturvallisuuden suhteen vaan meidän on oltava valppaina: kansalaisilla on oikeus lentää turvallisesti kaikkialla maailmassa", totesi komission varapuheenjohtaja Antonio Tajani. "Ei ole hyväksyttävää, että lentoyhtiöiden normit olisivat erilaiset niiden liikennöidessä Euroopassa ja Euroopan ulkopuolella – kansainvälisen yhteisön on korkea aika ajatella lentoturvallisuutta uudemman kerran. Lentoyhtiöiden, joiden toiminta ei ole turvallista, ei pitäisi saada lentää missään päin maailmaa. Tämän luettelon ansiosta Euroopan ilmatila on selvästi turvallisempi. Meidän olisi hiljalleen siirryttävä kohti kaikkien maiden väliseen yhteistyöhön perustuvaa kansainvälistä strategiaa", hän lisäsi.  Uusi luettelo korvaa edellisen, ja siihen voi tutustua jo nyt komission verkkosivuilla   http://ec.europa.eu/transport/air-ban/list_fi.htm   .  Uudesta luettelosta voidaan tehdä kaksi päätelmää: a) luettelo toimii hyvänä kannustimena turvallisuuspuutteiden korjaamisessa; luettelosta on mahdollista päästä pois, kunhan osapuolet toteuttavat korjaavat toimet tehokkaasti, jotta kaikki asiaan kuuluvat turvallisuusnormit täyttyvät; b) yhteisön laatima luettelo näyttää enenevässä määrin vaikuttavan lentoliikenteen turvallisuuteen ennaltaehkäisevästi eikä niinkään rankaisutoimenpiteenä. Tästä on osoituksena se, että yhteisö on useissa tapauksissa onnistunut puuttumaan mahdollisiin turvallisuusuhkiin paljon ennen järeämpiin aseisiin kuten rajoitteiden asettamiseen turvautumista.  Indonesian siviili-ilmailuviranomainen on saanut aikaan merkittäviä parannuksia turvallisuudessa. Heinäkuussa 2007 kieltoon asetetut neljä lentoyhtiötä – Garuda Indonesia, Airfast Indonesia, Mandala Airlines ja Premiair – voidaan poistaa luettelosta, sillä Indonesian viranomaiset voivat niiden osalta taata kansainvälisten turvallisuusvaatimusten noudattamisen. Thaimaalainen lentoyhtiö One Two Go on poistettu luettelosta, koska Thaimaan ilmailuviranomaiset ovat peruuttaneet sen lentotoimintaluvan. Angolan siviili-ilmailuviranomainen ja TAAG Angola Airlines -lentoyhtiö ovat myös edistyneet todettujen turvallisuuspuutteiden korjaamisessa. Angolan ja Portugalin siviili-ilmailuviranomaisten välisen yhteistyö- ja avunantosopimuksen turvin TAAG Angola Airlines on voinut jälleen liikennöidä Portugaliin tietyillä ilma-aluksilla ja tiukoin ehdoin.  Päivityksessä nousee myös esiin tiettyjen valtioiden kanssa käytävä jatkuva vuoropuhelu lentoyhtiöiden turvallisuuteen liittyvistä kysymyksistä. Kun turvallisuusnormeja koskevista parannuksista saadaan näyttöä, komissio seuraa tiiviisti useita venäläisiä lentoyhtiöitä, joille Venäjän viranomaiset ovat asettaneet toimintarajoituksia.  Lisäksi päivityksessä todetaan, että Indonesian, Gabonin, Ukrainan ja Angolan siviili-ilmailuviranomaiset ovat ponnistelleet tehostaakseen valvontavelvollisuuksiensa noudattamista turvallisuuden parantamiseksi ja toimiakseen tässä tarkoituksessa tiiviissä yhteistyössä komission kanssa.  Sambian ja Kazakstanin ilmailuviranomaisten valvontajärjestelmässä todettujen puutteiden vuoksi kaikki näistä kahdesta maasta tulevat lentoyhtiöt asetettiin toimintakieltoon. Ainoa poikkeus oli kazakstanilainen Air Astana, jonka liikennöinti yhteisöön jäädytettiin tiukoin rajoituksin. Kaikki tähän ja tuleviin päivityksiin kuuluvat lentoyhtiöt ovat edelleen ensisijaisia asematasotarkastusten kohteita yhteisön lentoasemilla, jotta asiaan kuuluvien turvallisuusnormien jatkuva noudattaminen voidaan varmistaa.  Yhteisön luettelossa on yhdeksän lentoyhtiötä, joiden toiminta Euroopan unionissa on täysin kielletty. Näitä ovat Air Koryo Korean kansantas avallasta, Air West Sudanista, Ariana Afghan Airlines Afganistanista, Siem reap Airways International Kambodžasta, Silverback Cargo Freighters Ruandasta sekä Motor Sich, Ukraine Cargo Airways, Ukrainian Mediterranean Airlines ja Volare Ukrainasta. Toimintakiellossa ovat myös kaikki lentoyhtiöt seuraavista 12 maasta: Angola, Benin, Kongon demokraattinen tasavalta, Päiväntasaajan Guinea, Gabon (lukuun ottamatta kolmea lentoyhtiötä, joiden toiminnalle on asetettu tiukat rajoitukset ja ehdot), Indonesia (lukuun ottamatta neljää lentoyhtiötä, jotka on poistettu luettelosta), Kazakstan (lukuun ottamatta yhtä lentoyhtiötä, jonka toiminnalle on asetettu tiukat rajoitukset ja ehdot), Kirgisian tasavalta, Liberia, Sierra Leone, Swazimaa ja Sambia. Seuraavien seitsemän lentoyhtiön toiminnalle on asetettu rajoituksia ja ehtoja: TAAG Angola Airlines, Air Astana Kazakstanista, Gabon Airlines, Afrijet ja SN2AG Gabonista, Air Bangladesh ja Air Service Comores.   Lähtökohtana ja yhteisinä perusteina toimintakieltoja annettaessa käytetään Kansainvälisen siviili-ilmailujärjestön (ICAO) turvallisuustarkastuksia. Sen vuoksi yhteistyötä ICAO:n kanssa tällä alalla on ehdottomasti lisättävä. Tämä oli yksi pääaiheista varapuheenjohtaja Tajanin ja ICAO:n puheenjohtajan Roberto Kobeh Gonzálezin tapaamisessa 9. heinäkuuta 2009. Sääntöjen toimivuudesta laaditaan myöhemmin tänä vuonna raportti, joka sisältää myös ehdotuksia kansainvälisen ulottuvuuden vahvistamiseksi.
