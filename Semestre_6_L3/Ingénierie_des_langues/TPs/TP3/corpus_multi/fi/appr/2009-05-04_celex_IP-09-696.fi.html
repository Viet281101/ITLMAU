IP/09/696
Bryssel, 4. toukokuuta 2009EU-komissaari Reding vaatii internetin
hallinnosta vastaavan ICANNin täydellistä yksityistämistä ja
tilivelvollisuutta 1. lokakuuta 2009 alkaenTietoyhteiskunnasta ja viestimistä vastaava
EU-komissaari Viviane Reding vaati tänä aamuna verkkosivullaan
julkistamassaan videoviestissä internetin hallintoon lisää
avoimuutta ja tilivelvollisuutta lokakuusta 2009 alkaen. Keskeiset internetin
hallintoon liittyvät päätökset, kuten
päätökset ylätason verkkotunnuksista ja internetin
perushakemiston hallinnoinnista, tekee tällä hetkellä ICANN
(Internet Corporation for Assigned Names and Numbers), joka on Kaliforniassa
sijaitseva yksityinen voittoa tavoittelematon organisaatio. Tähän
saakka ICANN on toiminut Yhdysvaltain kauppaministeriön kanssa
tekemänsä sopimuksen nojalla. Tämän sopimuksen voimassaolo
kuitenkin päättyy 30. syyskuuta 2009. Komissaari Reding hahmotteli
tänään internetin uutta hallintomallia sopimuksen
jälkeistä aikaa varten. Siihen sisältyisi täysin yksityinen
ja tilivelvollinen ICANN täydennettynä riippumattomalla tuomiovaltaa
käyttävällä elimellä sekä monenvälisellä
"G12 for Internet Governance" -foorumilla, jossa valtioiden edustajat voivat
keskustella internetin yleisistä hallinto- ja
turvallisuuskysymyksistä. 
”Luotan siihen, että presidentti Obamalla on rohkeutta,
viisautta ja internetin globaalin luonteen kunnioitusta avata ovi syyskuussa
uudelle, tilivelvollisemmalle, avoimemmalle, demokraattisemmalle ja
monenkeskisemmälle internetin hallinnolle”, uskoi komissaari
Reding aamun videoviestissään. ”Toiminnan aika on nyt, ja
Eurooppa on valmis tukemaan presidentti Obamaa tämän
toimissa.” 
Reding korosti, että ”totuuden hetki on 30. syyskuuta, kun
ICANNin ja Yhdysvaltain hallituksen välinen sopimus päättyy.
Tämä mahdollistaa ICANNin täydellisen yksityistämisen ja
nostaa esiin kysymyksen, kenelle ICANNin pitäisi olla tilivelvollinen 1.
lokakuuta alkaen."
ICANN hoitaa joitakin herkimmistä internetin hallintoon liittyvistä
kysymyksistä, kuten ylätason verkkotunnukset ja internetin
osoitejärjestelmän hallinnointi, joka mahdollistaa miljoonien
tietokoneiden yhteydet toisiinsa. ICANN perustettiin vuonna 1998 Kaliforniassa
Yhdysvaltain hallituksen kanssa tehdyn sopimuksen nojalla.
”ICANNin on ehdottomasti oltava tilivelvollinen", korosti
Reding. ”Clintonin hallinnon päätös internetin
verkkotunnus- ja osoitejärjestelmän vähittäisestä
yksityistämisestä oli oikea. Pitkällä aikavälillä
ei ole perusteltavissa, että pelkästään yhden maan
hallituksen yksi ministeriö valvoo internetiä, jota miljoonat ihmiset
käyttävät ympäri maailmaa.
Komissaari Reding hahmotteli internetin uutta hallintomallia 30.
syyskuuta jälkeistä aikaa varten. Siihen voisi sisältyä
erityisesti:Täysin yksityistetty ja riippumaton ICANN, joka noudattaa
parhaita yrityksen johtamis- ja valvontajärjestelmän standardeja
erityisesti varainhoidon avoimuuden ja sisäisen tilivelvollisuuden suhteen.
Lisäksi sen tekemiin päätöksiin pitää
tosiasiallisesti voida hakea muutosta.
 Monenvälinen foorumi, jossa valtioiden edustajat voivat keskustella
internetin yleisistä hallintokysymyksistä, kuten "G12 for Internet
Governance". Tämä epävirallinen hallintojen edustajien
ryhmä kokoontuisi vähintään kaksi kertaa vuodessa ja voisi
tarpeen mukaan antaa enemmistöpäätöksillä ICANNille
suosituksia. Ryhmä voisi puuttua nopeasti internetin vakauteen,
turvallisuuteen ja avoimuuteen liittyviin uhkatilanteisiin. Jotta "G-12 for
Internet Governance" olisi maantieteellisesti tasapainoinen, siinä olisi
kaksi edustajaa Pohjois-Amerikasta, Etelä-Amerikasta, Euroopasta ja
Afrikasta, yhteensä kolme edustajaa Aasiasta ja Australiasta ja ICANNin
puheenjohtaja äänioikeudettomana jäsenenä. Alan
kansainvälisille organisaatioille voitaisiin antaa tarkkailijan
asema.Euroopan komissio järjestää 6. toukokuuta
Brysselissä ensimmäisen julkisen kuulemisen, jossa Euroopan
internet-yhteisö voi esittää toivomuksiaan internetin hallinnon
tulevaisuudesta.
Taustaa
EU
on jo vuosien ajan ollut näkyvässä roolissa keskusteltaessa
kansainvälisellä tasolla internetin hallinnosta. Euroopan komissio on
toistuvasti vaatinut internetin hallintojärjestelmän
täydellistä siirtämistä yksityisen sektorin hoidettavaksi
ilman julkisen vallan puuttumista internetin päivittäiseen
hallinnointiin (ks. IP/06/1297)
ja tukenut laajojen sidosryhmäpiirien välistä avointa poliittista
keskustelua internetin hallinnosta ja kehityksestä (IP/06/1491).
Euroopan komissio on myös jäsenenä ICANNin Governmental Advisory Committee
-elimessä, jonka tärkein tehtävä on toimia ICANNin
neuvonantajana sen koordinointitehtävien julkispoliittisiin
näkökohtiin liittyen.
Komissaari Redingin videoviesti on nähtävillä
osoitteessa:
http://ec.europa.eu/commission_barroso/reding/video/index_en.htm
Lisätietoa Euroopan komission 6. toukokuuta Brysselissä
järjestämästä julkisesta kuulemisesta:
http://ec.europa.eu/information_society/policy/internet_gov/index_en.htm
