IP/09/774
Bryssel 14. toukokuuta 2009Italiaa kehotetaan pikaisesti varmistamaan
112-hätäpuhelun soittajien paikantamismahdollisuus yhteisöjen
tuomioistuimen tuomion mukaisestiHätäpalvelu ei edelleenkään saa
soittajan sijaintitietoja kaikista matkapuhelimista soitetuista 112-puheluista
Italiassa, vaikka EU:n säännöt niin vaativat ja vaikka Euroopan
yhteisöjen tuomioistuin antoi tammikuussa tuomion, jonka mukaan Italian on
korjattava tilanne. Komissio päätti tänään
lähettää Italialle virallisen ilmoituksen, jossa sitä
vaaditaan noudattamaan tuomiota varmistamalla, että hätäpalvelu
saa soittajan sijaintitiedot kaikista 112-puheluista. Italia voi saada
sakkorangaistuksen, jos asia etenee uudelleen Euroopan yhteisöjen
tuomioistuimeen.
”Hätäpalvelun mahdollisuus paikantaa soittaja on
ratkaisevan tärkeä ominaisuus yhteisen eurooppalaisen
112-hätänumeron toiminnassa”, totesi EU:n
televiestintäkomissaari Viviane Reding. ”Useimmissa
jäsenvaltioissa se jo toimii, eikä ole mitään syytä,
miksei Italia voisi tarjota tätä sananmukaisesti
elintärkeää palvelua kansalaisilleen. Komission on jatkettava
rikkomusmenettelyä Italiaa vastaan sen varmistamiseksi, että Euroopan
yhteisöjen tuomioistuimen tuomiota noudatetaan. Soittajan
paikantamismahdollisuus on hätäpalvelun apuväline, joka voi
pelastaa ihmishenkiä.”
Euroopan yhteisöjen tuomioistuin totesi 15. tammikuuta 2009, ettei
Italia ole varmistanut hätäpalveluviranomaisten mahdollisuutta saada
kaikkien 112-puhelujen soittajien sijaintitietoja. Hätäpalvelu ei saa
soittajan sijaintitietoja, jos 112-puhelu soitetaan matkapuhelimesta mistä
tahansa Italiasta Salernon maakuntaa lukuun ottamatta.
Komission tietojen mukaan Italian viranomaiset ovat ryhtyneet joihinkin
toimiin 112-puhelujen soittajien sijaintitietojen saatavuuden varmistamiseksi.
Se kehottaa silti Italian hallitusta nopeuttamaan kaikkialta Italiasta
soitettujen 112-puhelujen soittajien paikantamismahdollisuuden toteutumista. Jos
Italia ei noudata tätä kehotusta kahden kuukauden kuluessa, se voi
saada sakkorangaistuksen yhteisöjen tuomioistuimen tuomion noudattamatta
jättämisestä.
Hätäpalvelun mahdollisuus paikantaa 112-puhelun soittaja parantaa
eurooppalaisten turvallisuutta. Eurooppalaisten on asuinmaassaan ja muissa
EU-maissa työn tai vapaa-ajan merkeissä matkustaessaan voitava luottaa
siihen, että hätäpalvelu pystyy paikantamaan heidät, jos he
soittavat hätänumeroon eivätkä pysty itse kertomaan
sijaintiaan avun paikalle ohjaamiseksi. Tämä koskee yhtä lailla
myös Italiaa.
Taustaa
EU:n yleispalveludirektiivin 26 artiklassa vaaditaan, että
jäsenvaltioiden on taattava yhteisen eurooppalaisen
112-hätänumeron asianmukainen toiminta. Tähän sisältyy
myös sen varmistaminen, että hätäpalveluviranomaiset saavat
kaikkien 112-puhelujen soittajien sijainnin paikantamiseen tarvittavat
tiedot.
Komissio on käynnistänyt 112-puheluiden soittajien paikantamiseen
liittyviä rikkomusmenettelyjä kaiken kaikkiaan 14:ää
jäsenvaltiota vastaan. Yksitoista näistä menettelyistä on
saatettu päätökseen, kun jäsenvaltio on korjannut tilanteen
ja varmistanut viranomaisten mahdollisuuden saada kaikkien soittajien
sijaintitiedot. Euroopan yhteisöjen tuomioistuin on Italian lisäksi
antanut myös Liettuaa ja Alankomaita koskevat tuomiot, joiden mukaan EU:n
lainsäädännön vaatimuksia 112-puhelujen soittajien
paikantamisesta ei ole noudatettu. Nämä tapaukset ovat edelleen
vireillä.
Lisäksi komissio on aiemmin käynnistänyt rikkomusmenettelyt
kahta muuta jäsenvaltiota vastaan johtuen siitä, että 112-numeroa
ei ollut varattu hätäpuheluille. Viimeinen, Bulgariaa koskeva
menettely saatiin päätökseen 29. tammikuuta, ja 112 on nyt
käytössä koko Euroopassa (IP/08/1968).
Italiaa vastaan käynnistettiin syyskuussa 2008 myös toinen menettely,
joka liittyy 112-puhelujen käsittelyyn (IP/08/1342).
Euroopan komissio on päättänyt EY:n perustamissopimuksen 228
artiklan mukaisesti lähettää Italialle virallisen ilmoituksen,
jossa Italialta pyydetään täydellinen selvitys Euroopan
yhteisöjen tuomioistuimen tammikuussa antaman tuomion noudattamisesta. Jos
Italian viranomaiset eivät edelleenkään noudata tuomiota,
komissio lähettää Italian hallitukselle perustellun lausunnon ja
voi viime kädessä pyytää tuomioistuinta
määräämään Italialle rangaistusmaksun.
Tarkempia tietoja televiestintäalan rikkomusmenettelyistä: 
http://ec.europa.eu/information_society/policy/ecomm/implementation_enforcement/infringement/
