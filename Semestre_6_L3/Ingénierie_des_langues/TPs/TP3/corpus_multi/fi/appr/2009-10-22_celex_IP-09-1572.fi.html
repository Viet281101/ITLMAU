IP/09/ 1572  Bryssel 22. lokakuuta 2009 Nuorten kehitysyhteistyöpalkinto osoittaa, että Euroopan nuoret haluavat torjua köyhyyttä Nuorten kehitysyhteistyöpalkinto 2008/2009 luovutettiin tänään Tukholmassa Euroopan kehitysyhteistyöpäivien yhteydessä. Juliste- ja videokilpailuun osallistuneiden nuorten töiden laadukkuus osoittaa, että Euroopan nuoret ovat sitoutuneet torjumaan köyhyyttä. Nuoret ovat lähestyneet tämän vuoden aihetta ”Inhimillinen kehitys Afrikassa” tavalla, joka kuvastaa runsasta mielikuvitusta ja suurta ymmärrystä, totesi kehitysyhteistyöstä ja humanitaarisesta avusta vastaava komissaari Karel De Gucht. Guchtin mukaan kilpailuehdotukset osoittavat, että nuoret ovat täysin ymmärtäneet, mihin kehitysavulla pyritään ja miksi Euroopan apua tarvitaan. Nämä eurooppalaiset nuoret ovat todellisia kehitysyhteistyön lähettiläitä Euroopan ja Afrikan välillä. Tämän 16–18-vuotiaille nuorille tarkoitetun juliste- ja videokilpailun 54 finalistia palkittiin Tukholman kulttuuritalolla järjestetyssä palkintojenjakotilaisuudessa. Komissaari Karel De Gucht julisti ensimmäisten ja toisten palkintojen saajat ja luovutti heille palkinnot. Ensimmäisiä palkintoja myönnettiin 27 finalistille siten, että jokaisesta jäsenvaltiosta palkittiin yksi edustaja. Ensimmäisen palkinnon saajat pääsevät viiden päivän matkalle Afrikkaan näkemään omin silmin, miten kehitysyhteistyötä tehdään. He tutustuvat kehitysyhteistyöhankkeisiin ja tapaavat ikäisiään nuoria. Tavoitteena on, että nämä nuoret kertovat kokemuksistaan ystävilleen ja perheenjäsenilleen ja toimivat näin kehitysyhteistyön lähettiläinä. Toisen palkinnon saajia oli niin ikään 27, ja heille luovutettiin palkintojenjakotilaisuudessa todistus. He osallistuivat Tukholmassa kehitysyhteistyöpäivien yhteydessä toteutetun nuorten tiedotusohjelman tapahtumiin, joihin kuului mm. kehitysyhteistyöaiheinen tietokilpailu ja musiikkiesitys. Palkintojenjakotilaisuuden juonsi musiikkikanava MTV:ltä ja Ruotsin televisiosta tuttu juontaja Shire Raghe. Voittajien julisteet olivat esillä näyttelyssä tapahtumien ajan. Nuorten kehitysyhteistyöpalkintoa tavoitteli tänä vuonna yli 1 200 eurooppalaista nuorta. Kilpailuun osallistuneiden suuri määrä osoittaa, että nuoret ovat aidosti kiinnostuneita kehitysyhteistyöstä ja köyhyyden torjumisesta. Taustaa: Nuorten kehitysyhteistyöpalkinto on Euroopan komission myöntämä palkinto, jonka tarkoituksena on jakaa nuorille tietoa kehitysyhteistyöstä. Kilpailuun voivat osallistua 16-18-vuotiaat nuoret Euroopan unionissa. Palkinto on perustettu vuonna 2006, ja sen painopiste on Afrikassa ja kehitysyhteistyössä. Tänä vuonna aiheina olivat sukupuolten välinen tasa-arvo, lapset ja nuoriso sekä kulttuurinen monimuotoisuus, jotka ovat kaikki osa kilpailun yleisteemaa ”Inhimillinen kehitys Afrikassa”. Kilpailun tuomaristo koostui eri alojen asiantuntijoista, jotka edustivat mm. kehitysyhteistyökasvatusta, taiteita ja tiedotusvälineitä. Euroopan kehitysyhteistyöpäivät ovat Euroopan komission ja EU:n puheenjohtajavaltion järjestämä kehitysyhteistyöfoorumi (joka järjestetään tänä vuonna Tukholmassa 22.–24. lokakuuta). Kehitysyhteistyöpäiville osallistuu noin 4 000 henkeä ja 1 500 organisaatiota kehitysyhteistyön kentältä. Edustajia on 125 maasta, ja heidän joukossaan on valtionpäämiehiä ja maailman johtavia vaikuttajia, myös Nobelin palkinnon saajia. Nuorten kehitysyhteistyöpalkinto    http://www.dyp2008.org/    Täydellinen luettelo palkinnon saajista, julisteista ja videoista (tiedotusvälineiden kopioitavissa ja vapaasti käytettävissä) on osoitteessa:    http://www.dyp2008.org/ww/en/pub/dyp2008/enter.htm     Kehitysyhteistyöpäivät:    http://www.eudevdays.eu/about_the_event/introduction_en.htm
