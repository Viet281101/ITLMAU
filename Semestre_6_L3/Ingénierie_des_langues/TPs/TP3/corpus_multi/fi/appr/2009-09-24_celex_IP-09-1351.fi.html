IP/09/ 1351   Bryssel , 24 syyskuu 2009   Komissio parantaa sijoittajien suojaa yksinkertaistamalla arvopaperiesitteitä koskevia sääntöjä  (ks.   MEMO/09/412   )  Euroopan komissio on antanut tänään paremman lainsä ädännön periaatteiden mukaisen ehdotuksen, jossa yksinkertaistetaan arvopaperiesitteitä koskevaa direktiiviä. Ehdotus sisältyy komission toimintaohjelmaan, jonka tavoitteena on keventää lainsäädännön aiheuttamaa hallinnollista rasitusta Euroopan unionissa. Ehdotuksella pyritämään selkeyttämään esitejärjestelmää oikeudellisesti, lisäämään sen tehokkuutta ja vähentämään arvopapereiden liikkeeseenlaskijoille ja välittäjille koituvaa hallinnollista rasitusta. Lisäksi sillä pyritään parantamaan sijoittajien suojaa ja varmistamaan, että arvopapereista annetaan riittävästi asianmukaisia tietoja, jotka vastaavat piensijoittajien tarpeita. Ehdotusta valmisteltaessa on kuultu kaikkia tärkeimpiä sidosryhmiä, joiden näkemykset on otettu siinä huomioon. Ehdotus annetaan nyt Euroopan parlamentin ja ministerineuvoston käsiteltäväksi.   Sisämarkkinoista ja palveluista vastaavan komissaarin Charlie McCreevyn mukaan uudet säännöt vastaavat liikkeeseenlaskijoiden ja sijoittajien tarpeita ja niillä poistetaan yrityksille koituvaa tarpeetonta rasitusta.  Säännöissä otetaan huomioon finanssikriisistä saadut kokemukset, ja niillä varmistetaan, että sijoittajat saavat kaikki tarvitsemansa tiedot.  Esitedirektiivin säännöt koskevat esitteitä, jotka on annettava julkisesti saataville, kun arvopapereita tarjotaan yleisölle tai otetaan kaupankäynnin kohteeksi EU:n säännellyillä markkinoilla. Direktiivin suurimpia saavutuksia on ollut se, että se antaa mahdollisuuden käyttää samaa esitettä useassa maassa: jos yhden jäsenvaltion toimivaltainen viranomainen on hyväksynyt esitteen, sitä voidaan käyttää yleisölle suunnatussa arvopapereiden tarjonnassa ja arvopaperikaupassa koko EU:ssa.  Vaikka direktiivillä on ollut hyvin myönteinen vaikutus sijoittajille annettujen tietojen laatuun ja asianmukaisuuteen, sitä on vielä hiottava, jotta esitejärjestelmästä saataisiin oikeudellisesti selkeämpi ja tehokkaampi ja hallinnollinen rasitus kevenisi.   Uusilla säännöillä tehostetaan arvopapereiden liikkeeseenlaskua, koska säännöt ovat nykyistä helppotajuisempia (oikeudellisesti selkeämpiä), niillä kevennetään liikkeeseenlaskijoiden ja välittäjien hallinnollista rasitusta, liikkeeseenlaskijoiden työntekijät saavat paremmat mahdollisuudet sijoitusten tekoon ja piensijoittajien on helpompi analysoida arvopapereihin liittyviä tuottomahdollisuuksia ja riskejä ennen sijoitusten tekoa.   Tärkeimmät direktiiviin ehdotetut muutokset ovat seuraavat:    Arvopapereiden liikkeeseenlaskua koskevia tiedonantovaatimuksia lievennetään joiltakin osin (lievennyt vaatimukset koskevat pieniä yhtiöitä, pieniä luotonantajia, uusmerkintöjä ja valtioiden antamia takuita).     Esitteistä laadittujen tiivistelmien muotoa ja sisältöä parannetaan.   Uusissa säännöissä täsmennetään, että kun yhtiön arvopaperit myydään useamman välittäjän kautta myyntiketjussa, välittäjien ei tarvitse laatia myyntiä varten uutta esitettä. Muutetuissa säännöissä selvennetään myös työntekijöiden osakeomistusjärjestelmien vapauttamista esitteen julkaisemisvaatimuksesta.   Direktiivistä poistetaan tiedonantovaatimukset, jotka menevät päällekkäin toisen EU-direktiivin kanssa, jossa säädetään arvopapereiden liikkeeseenlaskijoita koskeviin tietoihin liittyvistä avoimuusvaatimuksista.   Liikkeeseenlaskijat, jotka laskevat liikkeeseen muita kuin oman pääoman ehtoisia arvopapereita, voivat itse valita, mitä EU-maata pidetään niiden kotijäsenvaltiona.   EU:n esitedirektiivissä esitetty kokeneiden sijoittajien määritelmä yhdenmukaistetaan EU:n rahoitusmarkkinadirektiivissä esitetyn ammattimaisten sijoittajien määritelmän kanssa.   Esitedirektiivi  Esitedirektiivi tuli voimaan 31. joulukuuta 2003, kun se julkaistiin EU:n virallisessa lehdessä. Jäsenvaltioiden oli pantava se omalla alueellaan täytäntöön viimeistään 1. heinäkuuta 2005.   Esitedirektiivin 31 artiklan mukaan Euroopan komissio arvioi direktiivin soveltamista viiden vuoden kuluttua sen voimaantulosta ja esittää tarvittaessa ehdotuksia direktiivin tarkistamiseksi.   Tammikuussa 2007 Euroopan komissio käynnisti toimintaohjelman hallinnollisen rasituksen keventämiseksi EU:ssa. Tavoitteena oli mitata lainsäädännöstä aiheutuvia hallintokustannuksia EU:ssa ja keventää hallinnollista rasitusta 25 prosenttia vuoteen 2012 mennessä. Tässä yhteydessä esitedirektiivin katsottiin kuuluvan lainsäädäntöön, jossa yrityksille asetetaan raskaita vaatimuksia, joista osaa voitaisiin lieventää. Samalla katsottiin tarpeelliseksi jo finanssikriisinkin valossa, että joitakin esitedirektiivin säännöksiä tarkistettaisiin, jotta direktiivi toimisi tehokkaammin ja suojaisi paremmin kuluttajia. Tätä varten Euroopan komissio käynnisti julkisen kuulemismenettelyn paremman lainsäädännön periaatteita noudattaen. Uusi ehdotus ja sen vaikutusten arviointi ovat tulosta jatkuvasta laaja-alaisesta vuoropuhelusta ja konsultoinnista, joissa on kuultu kaikkia tärkeimpiä sidosryhmiä, kuten arvopaperimarkkinavalvojia, markkinatoimijoita (liikkeeseenlaskijoita, välittäjiä ja sijoittajia) sekä kuluttajia. Ehdotuksessa on otettu huomioon havainnot ja analyysit, joita Euroopan arvopaperimarkkinavalvojien komitea (CESR) ja arvopaperimarkkinoita käsittelevä eurooppalainen asiantuntijaryhmä (ESME) ovat esittäneet julkaisemissaan raporteissa. Ehdotus on saatavissa seuraavasta osoitteesta:   http://ec.europa.eu/internal_market/securities/prospectus/index_en.htm
