IP/09/594
Bryssel 20. huhtikuuta 2009Vuoden 2008
Rapex-raportin mukaan vaarallisia kuluttajatuotteita havaitaan aiempaa
enemmänEU:n markkinoilta pois vedettyjen vaarallisten
kuluttajatuotteiden määrä vuonna 2008 kasvoi 16 prosentilla
vuoteen 2007 verrattuna. Tämä käy ilmi
Rapex-järjestelmää koskevasta tänään julkaistusta
komission vuosiraportista. Rapex on yhteisön nopea
tietojenvaihtojärjestelmä, jolla ilmoitetaan vaarallisista tuotteista
(muista kuin elintarvikkeista). lmoitusten määrän kasvu
1 605:stä vuonna 2007 viimevuotiseen 1 866:een osoittaa,
että Rapex-järjestelmän kapasiteetti parani
merkittävästi vuonna 2008 Euroopan komission ja jäsenvaltioiden
suurten resurssi-investointien ja koulutuksen ansiosta. Myös eurooppalaiset
yritykset ottavat kuluttajatuotteiden turvallisuuteen liittyvät
velvollisuutensa entistä vakavammin ja ovat valmiimpia
vetämään vaaralliset tuotteensa pois markkinoilta. Vuonna 2008
ilmoitukset koskivat useimmiten leluja ja lastentarvikkeita (kuten
polkupyöriä, kävelytukia, lastensänkyjä ja huvitutteja)
sekä sähkölaitteita ja moottoriajoneuvoja. Rapexin kautta
tehdyistä ilmoituksista entistä suurempi osa koski Kiinasta
peräisin olevia tuotteita (52 % vuonna 2007 ja 59 % vuonna 2008).
Tämä johtuu siitä, että markkinavalvontaviranomaiset ovat
keskittäneet toimensa riskialttiiksi tiedettyihin
tuoteryhmiin.
Kuluttaja-asioista vastaava komissaari Meglena Kuneva sanoi raportin
osoittavan hyvin selvästi, että turvallisuusasioissa ei ole aihetta
omahyväisyyteen. Kunevan mukaan vuoden 2009 suurin haaste on varmistaa,
että tuoteturvallisuus ei unohdu finanssikriisin vuoksi, että
yritykset edelleen noudattavat kuluttajia koskevia velvollisuuksiaan ja
että jäsenvaltiot osoittavat riittävästi resursseja
valvontaan. “Turvallisuus ei ole ylellisyyttä. Raportista
käyvät selkeästi ilmi tulevat suuret haasteemme samoin kuin se,
että turvallisuusasioissa ei ole sijaa kustannusleikkauksille ja mutkien
oikomiselle. Talouskriisin aikana, jolloin hinnat ovat hyvin tärkeä
kuluttamista säätelevä tekijä, on pikemminkin syytä
tehostaa valvontaa ja pitää valppaustaso erityisen korkealla”,
Kuneva totesi.
Vaarallisista tuotteista tehtyjen ilmoitusten määrä kasvaa
yhä
Rapex-järjestelmän kautta tehtyjen ilmoitusten
kokonaismäärä on kasvanut asteittain vuodesta 2004, jolloin
jäsenvaltiot liittivät kansalliseen
lainsäädäntöönsä yleistä tuoteturvallisuutta
koskevan direktiivin, jossa Rapex-järjestelmästä
säädetään. Viidessä vuodessa ilmoitusten
määrä on kasvanut nelinkertaiseksi: vuonna 2004 ilmoituksia
tehtiin 468, ja vuonna 2008 niitä oli 1 866. Ilmoitusten
määrä kasvoi 16 % vuodesta 2008 vuoteen 2007. Rapex-ilmoitusten
lisääntymisen voidaan katsoa johtuvan kansallisten viranomaisten
tehokkaammasta tuoteturvallisuuden valvonnasta, yritysten
lisääntyneestä tietoisuudesta omista velvollisuuksistaan,
tehostetusta yhteistyöstä EU:n ulkopuolisten maiden kanssa sekä
komission koordinoimista jäsenvaltioiden verkostoitumistoimista.
Kaikki maat käyttävät Rapexia
Kaikki EU-maat toimittivat tietoja Rapex-järjestelmällä: kun
maassa havaittiin uusia vaarallisia tuotteita, niistä ilmoitettiin, ja kun
ilmoituksia vastaanotettiin, tarvittavat jatkotoimet toteutettiin. 12 maata
lisäsi järjestelmään kuuluvia toimenpiteitään ja
ilmoitti useammista vaarallisista tuotteista kuin vuonna 2007. Eniten
ilmoituksia tehneet maat olivat Saksa (205 ilmoitusta), Espanja (163), Slovakia
(140), Kreikka (132) ja Unkari (129). Näiden maiden tekemien ilmoitusten
osuus on 50 % järjestelmän kautta tehdyistä vakavan riskin
aiheuttavia tuotteita koskevista ilmoituksista.
Lelut, sähkölaitteet ja moottoriajoneuvot listan
kärjessä
Vakavan riskin aiheuttavia tuotteita koskevista vuoden 2008 ilmoituksista
53 % tehtiin leluista (498 ilmoitusta), sähkölaitteista (169) ja
moottoriajoneuvoista (160). Luvut vastaavat vuoden 2007 Rapex-tuloksia. Vuonna
2008 neljänneksi yleisin tuoteryhmä, josta tehtiin Rapex-ilmoitus,
olivat tekstiilituotteet kuten vaatteet (140 ilmoitusta).
Kiinasta peräisin olevia tuotteita koskevat ilmoitukset
lisääntyivät 
Yhteensä 909
Rapexin kautta tehtyä ilmoitusta vakavan vaaran aiheuttavista tuotteista
koski Kiinassa valmistettuja tuotteita. Kiinalaista alkuperää olevien
tuotteiden osuus Rapex-ilmoituksista kasvoi 52 prosentista (2007) 59 prosenttiin
(2008). Kasvusuuntauksen selityksenä on monia tekijöitä, muun
muassa tavaratuonnin lisääntyminen Kiinasta EU:hun, kansallisten
valvontatoimien keskittäminen Kiinasta peräisin oleviin tuotteisiin
sekä tehostunut yhteistyö EU:n ja Kiinan välillä.
Raportista käy ilmi, että Kiinan viranomaiset toteuttavat
entistä enemmän rajoittavia toimenpiteitä markkinoillaan niiden
Rapex-tietojen perusteella, joita ne saavat syyskuussa 2006
käyttöön otetun Rapex-Kiina-sovelluksen kautta. Kiinan
viranomaiset ilmoittavat toteuttamistaan korjaavista toimenpiteistä
komissiolle neljännesvuosittain annettavilla raporteilla. Tämä
järjestelmä aloitettiin vuonna 2007. Mainitun sovelluksen
käyttöönoton jälkeen kuluttajatuotteita koskevista
markkinavalvontatoimista vastaava Kiinan viranomainen AQSIQ on tutkinut 669
Rapex-ilmoituksen kohteena olevaa tapausta. 352 tapauksessa (53 %)
tutkimukset johtivat ehkäiseviin tai rajoittaviin toimenpiteisiin (esim.
vientikielto/viennin pysäyttäminen taikka kiinalaisen valmistajan tai
viejän tehostettu valvonta) joko AQSIQ:n hyväksyminä tai
valmistajan tai viejän vapaaehtoisesti toteuttamina.
Lisätietoja: MEMO/09/167
ja
http://ec.europa.eu/consumers/safety/rapex/index_en.htm
