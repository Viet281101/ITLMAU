IP/09/571
Bryssel 14. huhtikuuta 2009EU-komissaari Reding korostaa kansalaisten
yksityisyyden merkitystä digitaaliajallaEU:n tietoyhteiskunnasta ja viestimistä
vastaava komissaari Viviane Reding puolustaa eurooppalaisten oikeutta valvoa
sitä, kuinka heidän henkilötietojaan käytetään.
Omilla verkkosivuillaan tänä aamuna julkaisemassaan videossa Reding
sanoo komission ryhtyvän toimiin heti, jos jäsenvaltiot eivät
pysty varmistamaan, että uudet teknologiat, kuten
käyttötottumuksia seuraava mainonta, RFID-tunnisteet tai netin
sosiaaliset verkkoyhteisöt uhkaavat tätä oikeutta. 
”Eurooppalaisilla on oltava oikeus valvoa omien
henkilötietojensa käyttöä,” linjasi
tietoyhteiskunnasta ja viestimistä vastaava EU-komissaari Viviane Reding.
Hän yksilöi useita alueita, joilla komissio on valmis toimimaan
tämän oikeuden puolesta uusien teknologioiden tehdessä
henkilötietojen käytöstä ja
väärinkäytöstä entistä helpompaa. Hän
varoitti, että EU ryhtyy toimiin, jos jäsenvaltiot eivät
täytäntöönpane viestinnän yksityisyyttä koskevia
EU-sääntöjä ja varmista, että henkilötietojen
käyttöön vaaditaan käyttäjän lupa.
”Eurooppalaiset säännöt ovat yksiselitteiset:
henkilön tietoja saa käyttää vain, jos tämä antaa
siihen etukäteen luvan. Me emme voi tinkiä tästä
periaatteesta ja sallia kaiken yhteydenpitomme seuraamista, valvontaa ja
tallentamista sillä verukkeella, että saisimme "relevantimpaa"
mainontaa. En epäröi ryhtyä toimiin, jos jokin EU-maa ei hoida
tätä velvollisuutta," tähdensi komissaari Reding
videoviestissään. 
Reding varoitti myös, että RFID-tunnisteet (tuotteisiin
integroitavat älytunnisteet, jotka lähettävät
radiosignaaleja) lunastavat taloudelliset odotuksensa ”vain, jos
kuluttaja on niiden käyttäjä eikä kohde.
Yksikään eurooppalainen ei saisi kuljettaa missään
laitteessa tai tavarassa tällaista tunnistetta ilman tarkkaa tietoa
siitä, mihin sitä käytetään, ja mahdollisuutta
kytkeä se pois päältä milloin tahansa." 
Komissaari kehotti myös netin sosiaalisia verkkoyhteisöjä
tarjoavia yrityksiä tehostamaan yksityisyyden suojaa.
”Yksityisyyden on mielestäni oltava keskeinen tekijä
sosiaalisten verkkoyhteisöjen tarjoajille ja niiden käyttäjille.
Olen vakaasti sitä mieltä, että ainakin alaikäisten
profiilien on oletusarvoisesti oltava yksityisiä ja internetin hakukoneiden
ulottumattomissa. Komissio on jo kehottanut sosiaalisten verkkoyhteisöjen
ylläpitäjiä suhtautumaan alaikäisten profiileihin vakavasti.
Lähtökohtana on siis itsesääntely, mutta tarvittaessa olen
valmis antamaan asiasta uusia sääntöjä."
Taustaa
Henkilötietojen käsittelystä ja yksityisyyden suojasta
sähköisen viestinnän alalla annetussa EU-direktiivissä
jäsenvaltioita vaaditaan varmistamaan viestinnän ja siihen liittyvien
liikennetietojen luottamuksellisuus. Niiden on kiellettävä
viestinnän laiton sieppaus ja valvonta, paitsi jos tämä tapahtuu
käyttäjien luvalla (5 artiklan 1 kohta, direktiivi
2002/58/EY). EU:n tietosuojadirektiivissä
säädetään, että käyttäjän
henkilötietojen käsittely edellyttää hänen
vapaaehtoista ja yksilöityä lupaansa ja että hän saa
siitä tiedon ennen tietojen käsittelyä (2 artiklan h kohta, direktiivi
95/46/EY). 
Viime
helmikuussa komissio neuvotteli sopimuksen
17 keskeisen sosiaalisten verkkoyhteisöjen tarjoajan kanssa. Sopimuksella
parannetaan erityisesti alaikäisten yksityisyyden suojaa näissä
yhteisöissä (IP/09/232).
Sopimuksessa yritykset tunnustavat vastuunsa lasten turvallisuuden
varmistamisessa, sitoutuvat antamaan käyttäjille mahdollisuuden
henkilötietojen ja yksityisyyden turvalliseen suojaamiseen ja kannustavat
käyttäjiä käyttämään sitä
hyväkseen. Myöhemmin tässä kuussa ne raportoivat komissiolle
omista turvallisuuskäytänteistään ja sovittujen
periaatteiden noudattamisesta.
Komissaari Redingin videoviesti on nähtävillä
osoitteessa:
http://ec.europa.eu/commission_barroso/reding/video/index_en.htm
