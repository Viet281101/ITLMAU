IP/09/1683  Bryssel 6. marraskuuta 2009  Kalastus:  Kansainvälisen Atlantin tonni­kalojen suojelukomission (ICCAT) ratkaiseva kokous alkaa  Kansainvälisen Atlantin tonni­kalojen suojelukomission (ICCAT) vuosikokous alkaa huomenna Recifessä Brasiliassa.  EU:lle käsiteltävistä asioista keskeisiä ovat se, miten varmistetaan Atlantin sinievätonnikalan elpyminen etenkin suurimpia sallittuja saaliita (TAC) ja kalastuskapasiteettia pienentämällä, sekä ICCAT:n sääntöjen noudattamisen lisääminen ja oikeiden tieteeseen perustuvien toimenpiteiden hyväksyminen kaikille kalakannoille.  EU haluaa varmistaa, että muutkin huomiota tarvitsevat kannat kuin sinievätonnikala otetaan huomioon ja että säilyttämistoimenpiteistä hyväksytään ne, joilla varmistetaan näiden kantojen kestävä hyödyntäminen .   Neuvosto antoi komissiolle vankan valtuutuksen neuvotella EU:n puolesta tämänvuotisessa ICCAT:n kokouksessa.  Meri- ja kalastusasioista vastaava komissaari Joe Borg totesi asiasta seuraavaa:  ”Eurooppalaisten kalastajien toimista ja niitä seuranneesta edistymisestä huolimatta sinievätonnikalakantojen tila vaatii lisätoimia.  ICCAT:n on tänä vuonna puututtava asiaan.  Sinievätonnikalan ja muiden kalakantojen tilasta annettavia tieteellisiä lausuntoja on noudatettava tiukasti.  Suurimpia sallittuja saaliita on pienennettävä vastaavasti ja ylikapasiteettia on karsittava kunnolla.  Päätökset ovat vaikeita, mutta se on hinta, jonka joudumme maksamaan näiden kalakantojen kalastuksen jatkumisesta.  EU kantaa kortensa kekoon tärkeänä toimijana tässä kalastuksessa."  Itäiselle sinievätonnikalakannalle ICCAT hyväksyi viime vuonna Marrakeshissa tarkistetun 15-vuotisen elvytyssuunnitelman, johon sisältyvät lyhyemmät kalastuskaudet, kalastuskapasiteetin leikkausohjelma ja aivan uudenlainen yhdistelmä valvontatoimenpiteitä.  ICCAT:n tieteellisen komitean mukaan suurimpia sallittuja saaliita on kuitenkin edelleen pienennettävä.  Lisäksi on keskusteltava ICCAT-maiden kapasiteetin hallintaa koskevista suunnitelmista, jotta ne voidaan Marrakeshin elvytyssuunnitelman mukaisesti hyväksyä seuraavassa ICCAT:n kokouksessa.  Recifessä tarkastellaan myös viime vuoden maaliskuussa Barcelonassa pidetyn ICCAT:n täytäntöönpanokomitean erityiskokouksen jatkotoimia.  Muita merkittäviä kalakantoja kuten isosilmätonnikalan, Atlantin ja Välimeren miekkakalan sekä Pohjois-Atlantin valkotonnikalan kantoja koskevat monivuotiset hoitosuunnitelmat on määrä tarkistaa tai vahvistaa.  Jotkut hoitosuunnitelmat, esimerkiksi Pohjois-Atlantin valkotonnikalan hoitosuunnitelma, ovat osoittautuneet onnistuneiksi, mutta niitäkin on viimeisimpien tieteellisten tietojen mukaan vielä mukautettava.  ICCAT:n sääntöjen noudattamista näiden lajien osalta olisi myös tarkasteltava yhtä tiukasti kuin sinievätonnikalaa koskevien velvoitteiden noudattamista.  EU:n haita koskevan toimintasuunnitelman mukaisesti EU pyrkii esittämään kunnianhimoisia suojelutoimenpiteitä.  Etenkin tänä vuonna EU tuo pöytään ehdotuksia toimenpiteistä, joilla sillihain ja kettuhain suojelu saadaan varmistettua.  ICCAT:n vuosikokous pidetään tänä vuonna 7.–15. marraskuuta.  ICCAT on hallitusten välinen kalastusjärjestö, joka vastaa tonnikalojen ja tonnikalavarojen ja tonnikalan lähilajien säilyttämisestä Atlantilla ja sitä ympäröivillä merillä.  Se perustettiin vuonna 1966, ja jäseniä on nyt 51.  Lisätietoja osoitteesta   www.iccat.int   .
