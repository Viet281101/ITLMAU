IP/09/190
Bryssel 29. tammikuuta 2009Kuluttajat: EU kieltää
dimetyylifumaraatin kulutustavaroissaDimetyylifumaraatti-nimisen biosidin
käyttö aiotaan kieltää koko EU:ssa. Sitä
käytetään päivittäisissä kulutustavaroissa kuten
sohvissa ja jalkineissa, ja se on aiheuttanut allergisia reaktioita sadoille
kuluttajille. Jäsenvaltiot äänestivät tänään
Euroopan komission päätösluonnoksen puolesta varmistaakseen,
että voimakkaasti herkistävää dimetyylifumaraattia
sisältäviä kulutustavaroita, kuten nahkahuonekaluja tai
jalkineita, ei saateta EU:n markkinoille.  Jos tällaisia tuotteita on jo
saatettu markkinoille, ne on viipymättä poistettava markkinoilta ja
kuluttajille toimitetut tuotteet on palautettava. Suomessa, Ruotsissa,
Ranskassa, Puolassa ja Yhdistyneessä kuningaskunnassa dimetyylifumaraattia
sisältävien tuotteiden kanssa kosketuksiin joutuneilla kuluttajilla on
esiintynyt voimakkaita terveysongelmia, kuten kutinaa, ärsytystä,
punoitusta ja kuumotusta sekä joissakin tapauksissa akuutteja
hengitysvaikeuksia. Komission päätösluonnoksessa on kyse EU:n
laajuisesta hätätoimenpiteestä, joka toteutetaan odotettaessa
pysyvämpää säädösratkaisua.
Tämänpäiväisen äänestyksen jälkeen komission
päätösluonnos toimitetaan Euroopan parlamentin kuultavaksi ja sen
jälkeen komission jäsenten kollegiolle lopullista
hyväksyntää varten.
EU:n kuluttajansuojakomissaari Meglena Kuneva totesi, että
”turvallisuuden suhteen ei tehdä kompromisseja.  On hienoa huomata,
että RAPEX-järjestelmä on toiminut hyvin ja sen avulla on voitu
varmistaa, että dimetyylifumaraattia sisältävät vaaralliset
tuotteet poistetaan markkinoilta nopeasti.   Meidän on kuitenkin
mentävä pidemmälle ja puututtava EU:n laajuisella
toimenpiteellä ongelman ytimeen. Kieltämällä EU:n
laajuisesti dimetyylifumaraatin käyttö kaikissa kulutustavaroissa
pyritään poistamaan vakava terveysriski ja erityisesti
ehkäisemään voimakkaat allergiset reaktiot, joista jotkin
kuluttajat kärsivät joutuessaan kosketuksiin kyseisen kemikaalin
kanssa päivittäin käytettävien nahkatuotteiden
välityksellä.” 
Dimetyylifumaraatin vaarat
Tuottajat käyttävät dimetyylifumaraattia biosidina torjumaan
hometta, joka saattaa aiheuttaa vahinkoa huonekalu- ja jalkinenahalle kosteassa
ilmastossa tapahtuvan varastoinnin tai kuljetuksen aikana.  Pieniin pusseihin
pakattu dimetyylifumaraatti kiinnitetään huonekalujen
sisäpuolelle tai laitetaan kenkälaatikoiden sisään.
Tällöin sitä haihtuu, se kyllästää nahan ja suojaa
sitä homeelta. Sen huomattiin kuitenkin vaikuttavan haitallisesti
kuluttajiin, jotka joutuivat tuotteiden kanssa kosketuksiin. Dimetyylifumaraatti
tunkeutui käyttäjien vaatteiden läpi
iholle[1] ja aiheutti iholle
kivuliasta ihottumaa. Vahinkoa lisää se, että vakavissa
tapauksissa ihottumaa on erittäin vaikea hoitaa. Siksi dimetyylifumaraatin
esiintyminen on vakava vaara.
Alun perin tähän vaaralliseen kemikaaliin kiinnitettiin huomiota,
koska useiden jäsenvaltioiden viranomaiset tekivät siitä
ilmoituksen vaarallisia kulutushyödykkeitä koskevan nopean
hälytysjärjestelmän (RAPEX) kautta.
Ilmoitukset koskivat sohvia, nojatuoleja ja jalkineita. Kliinisissä
testeissä vahvistui, että kyseisten tuotteiden kanssa kosketuksiin
joutuneiden kuluttajien ihottuma johtui
dimetyylifumaraatista[2].
Tämän jälkeen Ranska ja Belgia kielsivät käytön
kansallisella tasolla ja Espanja valmistautuu tekemään samoin.
Tänään hyväksytty uusi päätös koskee kaikkia
jäsenvaltioita.
Voimassa olevat säännöt 
Dimetyylifumaraatin käyttö on jo kielletty tuotteiden
valmistuksessa EU:ssa, sillä dimetyylifumaraattia sisältäviä
biosidituotteita ei ole hyväksytty biosideja koskevan direktiivin 98/8/EY
mukaisesti. EU:n ulkopuoliset valmistajat voivat kuitenkin
käyttää kyseisiä biosideja ja viedä sitten tuotteitaan
EU:hun. Tämänpäiväisellä
päätöksellä suojellaan EU:n kuluttajia tuontituotteiden
sisältämän dimetyylifumaraatin aiheuttamalta vaaralta samalla
tavalla kuin heitä suojellaan EU:n sisällä.
Jäsenvaltioiden äskettäin toteuttamat toimenpiteet 
Joulukuussa 2008 Ranska antoi
asetuksen[3], jolla
kielletään dimetyylifumaraattia sisältävien istuinten ja
jalkineiden tuonti ja markkinoille saattaminen yhdeksi vuodeksi. Ranskan
antamassa asetuksessa edellytetään myös kaikkien sellaisten
istuinten ja jalkineiden vetämistä markkinoilta, jotka tai joiden
pakkaukset näkyvästi sisältävät dimetyylifumaraattia.
Tammikuussa 2009 Belgia antoi
asetuksen[4], jolla
kielletään kaikkien dimetyylifumaraattia sisältävien
tavaroiden ja tuotteiden saattaminen markkinoille. Espanja harkitsee
toimenpiteen toteuttamista. 
Tausta - RAPEX
RAPEX on EU:n
vaarallisia kulutushyödykkeitä koskeva nopea
hälytysjärjestelmä, joka mahdollistaa nopean tietojenvaihdon
jäsenvaltioiden ja komission välillä sellaisten tuotteiden
markkinoinnin tai käytön estämiseksi, jotka aiheuttavat vakavan
vaaran kuluttajien terveydelle ja turvallisuudelle. 
Lisätietoja:http://ec.europa.eu/consumers/safety/rapex/index_en.htm[1] 	Williams JDL, et al
(2008), An outbreak of furniture dermatitis in the U.K., British Journal of
Dermatology 159: 233–234.
[2] 	Rantanen T (2008), The
cause of the Chinese sofa/chair dermatitits epidemic is likely to be contact
allergy to dimethylfumarate, a novel potent contact sensitizer
(”Myrkkytuoli-ihottuman” aiheuttaja todennäköisesti
dimetyylifumaraatti), Concise communication, British Journal of Dermatology 159:
218–221.
[3]	Talous-, teollisuus- ja
työvoimaministeriön 4 päivänä joulukuuta 2008 antama
asetus, jolla keskeytetään dimetyylifumaraattia sisältävien
istuinten ja jalkineiden markkinoille saattaminen, Ranskan virallinen lehti,
10.12.2008, teksti 17, s. 108.
[4]	Kansaterveysasioista
vastaavan ministeriön ja kuluttajansuoja-asioista vastaavan
ministeriön antama asetus, jolla kielletään dimetyylifumaraattia
sisältävien tavaroiden ja tuotteiden saattaminen markkinoille, Belgian
virallinen lehti, 12.1.2009.
