IP/09/300
Bryssel 20. helmikuuta 2009Laajentuneen EU:n viisi
ensimmäistä vuotta ovat tuoneet pysyviä hyötyjä ja
antaneet EU:lle paremmat valmiudet talouskriisiä vastaanEU:n viimeisimmät laajentumiset ovat olleet
virstanpylväitä Euroopan yhdentymisessä ja niistä on ollut
hyötyä kaikille EU:n kansalaisille. Talouden näkökulmasta
laajentuminen on parantanut elintasoa uusissa jäsenvaltioissa, ja vanhoille
jäsenvaltioille se on puolestaan luonut vienti- ja
investointimahdollisuuksia. Se on myös auttanut
pönkittämään demokratiaa, vakautta ja turvallisuutta
Euroopassa. Laajentuneella EU:lla on enemmän painoarvoa ratkottaessa
globaaleja kysymyksiä ilmastonmuutoksesta maailmantalouteen ja sen hoitoon.
Viimeksi kuluneiden viiden vuoden aikana EU ei ole pelkästään
laajentunut vaan siitä on tullut myös vahvempi, dynaamisempi ja
kulttuuriltaan rikkaampi. Nykyisessä vaikeassa maailmanlaajuisessa
tilanteessa yhtenä merkittävänä haasteena on torjua houkutus
turvautua protektionismiin, joka tuhoaisi ne valtavat hyödyt, joita
valtioiden rajat ylittävien sisämarkkinoiden luominen on tuonut
500 miljoonalle ihmiselle. 
"Vuoden 2004 ja 2007 laajentumiset olivat huima historiallinen askel. Ne
panivat lopun Euroopan kahtiajaolle, auttoivat vakauttamaan demokratian ja
niistä koitui taloudellista hyötyä kaikille EU-maille
kilpailukyvyn paranemisen, talouden kasvun ja uusien työpaikkojen
syntymisen myötä. Emme saisi antaa talouskriisin varjostaa
tätä kiistatonta menestystä. Yhdessä pystymme
löytämään ratkaisun globaaleihin kysymyksiin kuten
ilmastonmuutokseen tai uuteen kansainväliseen taloudenhoitoon. Erikseen
emme pysty mihinkään,” painotti talous- ja rahapoliittisista
asioista vastaava komissaari Joaquín Almunia.
Laajentumiskomissaari Olli Rehn totesi puolestaan: ”Laajentuminen on
toiminut vakauttajana ja demokratian ja oikeusvaltioperiaatteen noudattamisen
veturina Euroopassa. Taloudellisesti se on hyödyttänyt sekä uusia
että vanhoja jäsenvaltioita sekä EU:ta yleensä. Se on
laajentanut rauhan ja hyvinvoinnin alueen koskemaan lähes 500 miljoonaa
ihmistä ja lisännyt painoarvoamme maailmassa."
Viisi vuotta sitten EU:hun liittyi 10 uutta
jäsentä[1[1]] Keski-
ja Itä-Euroopasta. Tämä lopetti vuosikymmenten kahtiajaon, joka
oli seurausta kylmästä sodasta. Bulgaria ja Romania liittyivät
EU:hun vuonna 2007. Laajentuneen EU:n viittä ensimmäistä vuotta
koskevassa komission tiedonannossa todetaan, että laajentumisesta on ollut
valtava hyöty sekä vanhoille että uusille
jäsenvaltioille.
Laajentunut EU on nyt maailman suurin yhdentynyt talousalue, jonka osuus on
yli 30 prosenttia maailman BKT:stä ja yli 17 prosenttia
maailmankaupasta. Tämän ansiosta EU on vaikutusvaltainen globaali
toimija. Se voi saada äänensä kuuluville, kun globalisaatiota
muovataan eurooppalaisten eduksi.
Henkeä kohti laskettu tulo, joka oli uusissa jäsenvaltioissa
40 prosenttia vanhojen jäsenvaltioiden vuoden 1999 keskiarvosta, on
noussut 52 prosenttiin vuonna 2008, ja keskimääräinen kasvu oli
5,5 prosenttia vuosina 2004–2008, kun se oli 3,5 prosenttia
vuosina 1999–2003. Tämä ei ole kuitenkaan tapahtunut vanhojen
jäsenvaltioiden kustannuksella, sillä niiden vuotuinen kasvu oli 2,2
prosentin luokkaa vuosina 2004–2008 eli suurin piirtein sama kuin vuosina
1999–2003.
Laajentuminen on myös parantanut kaupankäyntimahdollisuuksia.
Vuonna 2007 lähes 80 prosenttia uusien jäsenvaltioiden viennistä
suuntautui muihin EU-maihin. Vanhojen jäsenvaltioiden vienti uusiin
jäsenvaltioihin kasvoi noin 7,5 prosenttiin niiden
kokonaisviennistä vuonna 2007, kun vastaava luku kymmenen vuotta sitten oli
4¾ prosenttia.
Työttömyys on uusissa jäsenvaltioissa vähentynyt usein
hyvin korkeista lukemista samalle tasolle kuin muualla EU:ssa –
työttömyysprosentti oli noin 7 vuonna 2007. Vanhoissa
jäsenvaltioissa esiintynyt huolestuneisuus työvoiman laajamittaisesta
maahanmuutosta ei ole toteutunut. Useimmissa vastaanottavissa
jäsenvaltioissa maahan muuttaneiden työntekijöiden osuus kotimaan
työikäisestä väestöstä on jäänyt alle
1 prosentin ja se on mahdollistanut työvoimavajeiden
täyttämisen. Väliaikaisuus on ollut tässä
maahanmuutossa näkyvä ominaisuus – Yhdistyneessä
kuningaskunnassa 50 prosenttia viime vuosien maahanmuuttajista on palannut
kotimaahansa.
Tämänhetkinen maailmanlaajuinen kriisi aiheuttaa ongelmia kaikille
maille, myös EU-maille, ja työttömyys on kasvussa kaikkialla.
Suuri ja yhtenäinen EU pystyy kuitenkin vastaamaan paremmin
tähän ja muihin haasteisiin kuin jäsenvaltiot yksin. EU on
vakauttanut pankkijärjestelmää ja elvyttänyt taloutta
koordinoiduin toimin. Nämä toimet, joita täydennetään
muilla vielä valmisteluvaiheessa olevilla toimilla keskeisten
rahoituskanavien palauttamiseksi talouteen, mahdollistavat asteittaisen
elpymisen tämän vuoden lopusta alkaen.
Uudet jäsenvaltiot, joissa kasvu on hidastunut jyrkästi, saavat
huomattavaa tukea EU:n koheesiopoliittisista rahastoista.
Maksutasejärjestelyn avulla EU voi auttaa tilapäistä apua
tarvitsevia euroalueen ulkopuolisia jäsenvaltioita. 
Yhteiset kilpailu- ja valtiontukisäännöt varmistavat
yrityksille tasavertaiset toimintamahdollisuudet.
Lissabonin kasvu- ja työllisyysstrategia auttaa
yksilöimään uudistuksia, jotka parantavat EU-maiden talouksien
kasvumahdollisuuksia ja niiden kestävyyttä maailmanlaajuisia
häiriöitä vastaan.
Komissio ja jäsenvaltiot ovat parhaillaan yhdessä uudistamassa
Euroopan sosiaalirahaston toimintaa työllisyyden turvaamiseksi niin
vanhoissa kuin uusissakin jäsenvaltioissa. Komissio pyrkii myös
vähentämään kriisin laajempia yhteiskunnallisia vaikutuksia
muun muassa globalisaatiorahaston avulla.
Uudistettu vakaus- ja kasvusopimus tarjoaa vakaat puitteet kysynnän ja
uusien työpaikkojen luomisen stimuloinnille lyhyellä
aikavälillä sekä terveen ja kestävän julkisen talouden
turvaamiseksi keskipitkällä ja pitkällä
aikavälillä. 
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Kypros, Latvia, Liettua,
Malta, Puola, Slovakia, Slovenia, Tšekki, Unkari ja Viro.
