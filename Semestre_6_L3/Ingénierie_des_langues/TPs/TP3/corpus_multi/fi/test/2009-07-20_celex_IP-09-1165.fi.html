IP/09/1165  Bryssel 20. heinäkuuta 2009 Miguel Induráin mukana valitsemassa EU:n virallisen luomulogon malleja loppukilpailuun  Takavuosien kilpapyöräilyhuippu  Miguel Induráin liittyi 20. heinäkuuta 2009 Euroopan komission järjestämän luomulogokilpailun tuomaristoon. Miguel Induráin voitti Ranskan ympäriajon viisi kertaa peräkkäin ja on voittanut myös Italian ympäriajon kaksi kertaa. Hän ja muut kilpailun tuomariston jäsenet valitsivat parhaat logot kaikkialta Euroopasta saapuneiden malliehdotusten joukosta. Miguel Induráin on maanviljelijän poika, joten hänelle on kertynyt elämänsä aikana runsaasti ravitsemustietoutta ja henkilökohtaista kokemusta kyseisten tietojen käytännön soveltamisesta. Miguel Induráinin määrätietoinen urheiluhenkisyys ja vankka tietämys terveellisestä ruokavaliosta oli suureksi avuksi tuomaristolle sen valitessa luomutuotteita parhaiten edustavia logoja kilpailun viimeiseen vaiheeseen.  Tuomaristossa, johon Miguel Induráin liittyi loppukilpailuehdotusten valintaa varten, oli jäseninä luonnonmukaisen maatalouden ja tuotannon asiantuntijoita sekä kansainvälisesti tunnettuja muotoilun ammattilaisia. Tuomaristoon kuuluivat taiteellinen johtaja Erik Spiekermann Saksasta, Lapin yliopiston graafisen suunnittelun professori Riitta Brusila-Räsänen Suomesta, palkittu nuori muotoilija Szymon Skrzypczak Puolasta, Agence BIO:n johtaja Elisabeth Mercier Ranskasta, Luonnonmukaisen maatalouden tutkimuslaitoksen (FiBL) johtaja Urs Niggli Sveitsistä, luomutuotteiden markkinoinnin asiantuntija ja luomukaupan kansainvälisen kattojärjestön ORA:n puheenjohtaja Tom Václavík Tšekistä ja Soil Association -järjestön puheenjohtaja Craig Sams Isosta-Britanniasta. Tuomaristoa johti yleiseurooppalaisen Pan-European Brand Design Association -yhdistyksen entinen puhteenjohtaja Rob Vermeulen .  Euroopan kansalaiset äänestävät voittajan loppukilpailuun valittujen parhaiden malliehdotusten joukosta. Valitut mallit julkaistaan vuoden loppuun mennessä verkkosivustolla   http://ec.europa.eu/agriculture/organic/logo/index_fi.htm   . Kaikki EU:n kansalaiset voivat osallistua voittajalogon valintaan.  Uutta logoa käytetään heinäkuusta 2010 alkaen kaikissa luomutuotteissa koko Euroopan unionissa.  Toisin kuin EU:ssa jo nyt käytössä oleva luomulogo, jonka käyttö oli vapaaehtoista, uusi logo tulee olemaan pakollinen kaikissa valmiiksi pakatuissa luomutuotteissa, jotka ovat peräisin EU:n 27 jäsenmaasta.  Uuden logon ansiosta eurooppalaiset kuluttajat voivat olla varmempia siitä, että heidän ostamansa tuotteet ovat aitoja luomutuotteita ja täyttävät kaikkialla Euroopan unionissa sovellettavat laatuvaatimukset.
