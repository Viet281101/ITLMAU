IP/09/141
Bryssel, 28. tammikuuta 2009Ilmastonmuutos: Komissio tekee ehdotuksia
Kööpenhaminassa neuvoteltavaa maailmanlaajuista ilmastosopimusta
vartenEuroopan komissio esitti tänään
ehdotuksensa siitä, miten edetään kohti kattavaa ja
kunnianhimoista uutta maailmanlaajuista ilmastosopimusta, sekä siitä,
miten siihen liittyvät toimet voitaisiin rahoittaa. Uusi sopimus on
määrä saada aikaan Kööpenhaminassa
pidettävässä YK:n ilmastokokouksessa joulukuussa. Jotta
lämpötilan nousu voidaan rajoittaa kahteen celsiusasteeseen,
kehitysmaiden on osallistuttava  ilmastonmuutoksen torjuntaan ja tätä
varten ne tarvitsevat teollisuusmailta ja kansainvälisiltä
instituutioilta lisää rahoitustukea. Komission ehdotuksiin kuuluvat
mm. OECD:n laajuisten hiilimarkkinoiden luominen vuoteen 2015 mennessä
sekä innovatiiviset kansainväliset rahoituslähteet, jotka
perustuvat maiden päästöihin ja maksuvalmiuteen.
Ympäristöasioista vastaava komissaari Stavros Dimas totesi
seuraavaa: ”Ilmastonmuutoksen syihin ja vaikutuksiin tarttuminen
edellyttää merkittäviä yksityisiä ja julkisia
investointeja tulevien vuosikymmenten aikana. On kuitenkin todettava, että
näistä investoinneista aiheutuvat kustannukset ovat huomattavasti
alhaisemmat kuin ne, joita syntyy, jos ilmastonmuutoksen annetaan jatkua ja
aiheuttaa lisävahinkoa. EU:n talouden elvytyssuunnitelma ja eri puolilla
maailmaa toteutettavat samanlaiset toimenpiteet tarjoavat mahdollisuuden
edistää vähän hiilipäästöjä aiheuttavia
investointeja ja tukea samalla kasvua, innovaatioita ja työpaikkojen
luomista. Uusien rahoitusratkaisujen löytäminen on kuitenkin
ratkaisevan tärkeää sille, että Kööpenhaminassa
saadaan aikaan sopimus. Nyt esitettävä tiedonanto antaa
tähän merkittävän panoksen, koska siinä
esitetään kattava joukko ehdotuksia siitä, miten rahoitusta ja
investointeja voidaan lisätä."
Tavoite Kööpenhaminassa 
EU:n tavoitteena on, ettei maailman lämpötilaa
päästetä nousemaan yli kahta celsiusastetta esiteolliseen aikaan
verrattuna. On vahvaa tieteellistä näyttöä siitä,
että mikäli  lämpötila nousee tätä enemmän,
seuraukset käyvät sietämättömiksi. 
Kööpenhaminassa tehtävässä sopimuksessa olisi
sekä asetettava maailmanlaajuiset tavoitteet päästöjen
vähentämiseksi että vahvistettava maiden valmiuksia sopeutua
ilmastonmuutokseen.
Tiedonannossa[1]
esitetään konkreettisia ehdotuksia näiden tavoitteiden
saavuttamiseksi.
Tavoitteet ja toimet 
Jotta lämpötila ei nousisi yli kahta celsiusastetta,
maailmanlaajuisten päästöjen on saavutettava huippunsa ennen
vuotta 2020 ja tämän jälkeen niitä on leikattava alle 50
prosenttiin vuoden 1990 tasoista vuoteen 2050 mennessä. Tähän
tarvitaan sekä teollisuus- että kehitysmaiden toimia. 
Teollisuusmaiden on toimittava edelläkävijöinä ja
leikattava yhteisiä päästöjään 30 prosentilla
vuoden 1990 tasosta vuoteen 2020 mennessä. EU on näyttänyt
esimerkkiä sitoutumalla vähentämään
päästöjä 30 prosenttilla, jos muut teollisuusmaat sitoutuvat
vastaaviin vähennyksiin. EU on jo päättänyt
toimenpiteistä, joilla sen päästöjä leikataan
20 prosentilla (IP/08/1998).
Tiedonannossa ehdotetaan maiden tilanteiden vertaamista erityisten muuttujien
avulla sen varmistamiseksi, että kansallisilla tavoitteilla saadaan aikaan
tasavertaisia ponnisteluja. Kaikkien OECD-maiden sekä EU:n
jäsenvaltioiden, ehdokasmaiden ja mahdollisten ehdokasmaiden  olisi
sitouduttava päästötavoitteisiin. 
Kehitysmaiden olisi (kaikkein köyhimpiä maita lukuun
ottamatta) rajoitettava yhteisten päästöjensä kasvua siten,
että päästöt ovat vuoteen 2020 mennessä 15–30
prosenttia pienemmät kuin ne olisivat, jos toiminta jatkuisi
entisellään. Kehitysmaiden olisi mm. nopeasti
vähennettävä päästöjä, jotka johtuvat
trooppisten metsien häviämisestä (IP/08/1543).
Niiden olisi sitouduttava vahvistamaan vuoteen 2011 mennessä
vähän hiilipäästöjä aiheuttavaa kehitystä
koskevat strategiat, jotka kattavat kaikki eniten päästöjä
aiheuttavat sektorit. Nämä strategiat arvioidaan uudessa
kansainvälisessä järjestelmässä, jossa ehdotettuihin
toimiin yhdistetään sopivaa ulkopuolista tukea.
Vähän hiilipäästöjä aiheuttavan kehityksen
rahoittaminen 
Päästöjen vähentämiseksi maailmanlaajuisia
nettolisäinvestointeja on riippumattomien ennusteiden mukaan
lisättävä mahdollisesti noin 175 miljardiin euroon vuodessa
vuonna 2020. Yli puolet tästä tarvitaan kehitysmaissa. Vuoteen 2020
saakka suuri osa näiden maiden toimista on sellaisia, että niistä
aiheutuu vain alhaisia kustannuksia tai jopa voittoa, ja ne olisi rahoitettava
maiden omin varoin. Kansainvälinen taloudellinen tuki, jota annetaan maan
omat valmiudet ylittäviä toimia varten, olisi saatava esimerkiksi
julkisista rahastoista tai kansainvälisistä
päästöhyvitysjärjestelmistä. 
Kööpenhaminan sopimuksessa olisi myös luotava
järjestelyt, joilla autetaan maita sopeutumaan
väistämättömään ilmastonmuutokseen. Kaikkien
teollisuus- ja kehitysmaiden olisi laadittava kansalliset sopeutumisstrategiat.
Sopeutumiseen tarvittavaa tukea olisi tarjottava kaikkein haavoittuvimmille,
vähiten kehittyneimmille maille sekä pienille saarivaltioille.
EU:n olisi tarkasteltava potentiaalisia innovatiivisia kansainvälisen
rahoituksen lähteitä esimerkiksi aiheuttamisperiaatteen
(”saastuttaja maksaa”) sekä maksukyvyn perusteella. EU:n
jäsenvaltiot voisivat myös käyttää osan EU:n
päästökauppajärjestelmän huutokaupasta tulevaisuudessa
saatavista tuloista kehitysmaiden tukemiseen. 
Maailmanlaajuiset hiilimarkkinat
EU:n tulisi pyrkiä luomaan vuoteen 2015 mennessä OECD:n
laajuiset hiilimarkkinat yhdistämällä EU:n
päästökauppajärjestelmä muihin
”päästökatto ja kauppa” –järjestelmiin,
jotta voitaisiin lieventää ilmastonmuutosta ja hankkia varoja sen
torjuntaan. Maailmanlaajuisten hiilimarkkinoiden aikaansaamiseksi markkinoita
olisi laajennettava niin, että vuoteen 2020 mennessä ne kattavat
tärkeimmät nopeasti kehittyvän talouden maat.
Kioton pöytäkirjaan perustuva puhtaan kehityksen mekanismi olisi
uudistettava. Edistyneimmissä kehitysmaissa ja erittäin
kilpailukykyisillä talouden sektoreilla puhtaan kehityksen mekanismi olisi
korvattava alakohtaisilla hyvitysmekanismeilla sekä
”päästökatto ja kauppa”
–järjestelmillä.
Seuraavat toimet 
Tiedonanto osoitetaan neuvostolle, parlamentille ja EU:n neuvoa-antaville
elimille. Eurooppa-neuvoston odotetaan antavan vastauksensa maaliskuussa.
Katso myös MEMO/09/34
Lisätietoja
http://ec.europa.eu/environment/climat/future_action.htm[1] Kohti kattavaa
ilmastosopimusta Kööpenhaminassa KOM(2009)39
