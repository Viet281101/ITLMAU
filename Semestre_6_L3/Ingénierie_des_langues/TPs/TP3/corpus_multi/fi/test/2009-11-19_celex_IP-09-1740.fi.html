IP/09/1740 Bryssel 19. marraskuuta 2009 Komissio antaa tiedonannon julkisen ja yksityisen sektorin kumppanuuksien tarjoamien mahdollisuuksien hyödyntämisestä  Komissio on laatinut puitteet julkisen ja yksityisen sektorin kumppanuuksien käytön edistämiselle, jotta julkisiin palveluihin, infrastruktuuriin ja tutkimukseen Euroopassa nyt ja tulevaisuudessa tarvittavat investoinnit pystyttäisiin toteuttamaan. Kun julkisen ja yksityisen sektorin kumppanuuksia hallinnoidaan asianmukaisesti ja otetaan huomioon tämänhetkinen ja tuleva yleinen etu, ne voivat tuottaa huomattavaa hyötyä. Niiden käyttö on kuitenkin toistaiseksi ollut vähäistä, ja monissa jäsenvaltioissa on niistä vain niukasti kokemusta. Komissio haluaa antaa uuden sysäyksen julkisen ja yksityisen sektorin kumppanuuksien käytölle Euroopan talouden elvytyssuunnitelman mukaisesti ja kannustaa näin käyttämään näitä kumppanuuksia useammin ja tehokkaammin aikana, jolloin tarvitaan innovatiivisia julkisen rahoituksen ratkaisuja vastauksena kansallisten talousarvioiden tiukkuuden asettamiin haasteisiin. Päätösten tekeminen julkisen ja yksityisen sektorin kumppanuuksien käytöstä pysyy kuitenkin täysin kansallisten viranomaisten vastuulla. Tiedonannossa käsitellään myös mahdollisuuksia parantaa EU:n yhteisten teknologia-aloitteiden toimintaa. Ne ovat EU:n yhteisrahoittamia julkisen ja yksityisen sektorin kumppanuuksia tärkeimmillä tutkimusaloilla (ks.   MEMO/07/570   ).  Euroopan komission puheenjohtajan José Manuel Barroson mukaan komissio luo tällä tiedonannolla julkisen ja yksityisen sektorin kumppanuuksia koskevat uudet ja kattavat puitteet. ”Euroopan toipuessa taloudellisesta kriisistä julkisen ja yksityisen sektorin kumppanuudet voivat auttaa viranomaisia luomaan työpaikkoja jatkamalla tulevaisuuteen investoimista samaan aikaan kun toteutetaan vetäytymisstrategioita julkisen talouden palauttamiseksi tasapainoon. Kun julkisen ja yksityisen sektorin kumppanuudet suunnitellaan ja toteutetaan asianmukaisesti ja niiden yhteydessä pidetään mielessä pitkän aikavälin yleinen etu, ne voivat edistää korkeatasoiseen terveydenhuoltoon, koulutukseen ja kestäviin liikennejärjestelmiin tehtäviä investointeja. Ne voivat toimia välineenä, jolla torjutaan ilmastonmuutosta ja lisätään energiatehokkuutta. Haluamme viranomaisten hyödyntävän julkisen ja yksityisen sektorin kumppanuuksia enemmän ja tehokkaammin”, Barroso totesi.   Kriisi on aiheuttanut useiden jäsenvaltioiden taloudelle uusia paineita, ja erityisesti sen jälkeen, kun monissa jäsenvaltioissa meneillään olevat finanssipoliittiset elvytystoimet ovat päättyneet, uuden keskeisen infrastruktuurin kehittämiselle saattaa aiheutua kielteisiä vaikutuksia. Esimerkiksi Euroopan komission pelkästään Euroopan laajuisen liikenneverkon alalla tekemien sitoumusten noudattaminen edellyttää vuosina 2007–2013 yli 20 miljardin euron rahoitusta. Ilmastonmuutoksen ja energian aloilla tehtyjen sitoumusten täyttämiseksi tarvitaan huomattavasti lisävaroja. Julkisen ja yksityisen sektorin kumppanuudet tarjoavat mahdollisuuksia saada liikkeelle yksityisiä varoja ja tietämystä sekä yhdistää niitä julkisiin varoihin.  Rakennerahastojen, Euroopan investointipankin tai Euroopan laajuisen liikenneverkon välineiden kautta saatava EU:n rahoitus voi auttaa saamaan julkisen ja yksityisen sektorin kumppanuuksia liikkeelle hankkeisiin tehtäviä olennaisia investointeja varten jopa aikana, jolloin kansallisen julkisen tai yksityisen rahoituksen saatavuus on heikkoa.   Julkisen ja yksityisen sektorin kumppanuuksia koskevat puitteet perustuvat i) julkisen ja yksityisen sektorin kumppanuuksiin käytettävien rahoitusvälineiden parempaan koordinointiin ja vahvistamiseen sekä virtaviivaistamiseen EU:n tasolla, ii) tiiviiseen yhteistyöhön EIP:n kanssa ja iii) julkisen sektorin toimintaedellytysten lujittamiseen.  Tiedonannossa esitettyihin puitteisiin kuuluu seuraavia osatekijöitä (   http://ec.europa.eu/growthandjobs/index_en.htm   ):    julkisen ja yksityisen sektorin kumppanuuksien rahoituksen lisääminen toimimalla yhteistyössä EIP:n kanssa, kohdentamalla olemassa olevia yhteisön välineitä uudelleen ja kehittämällä vakuusvälineitä julkisen ja yksityisen sektorin kumppanuuksia varten     silloin, kun mukana on EU:n rahoitusta, sääntöjen ja menettelyjen parantaminen, jotta varmistetaan tasapuoliset toimintaedellytykset kokonaan julkisten viranomaisten hallinnoimien hankkeiden sekä julkisen ja yksityisen sektorin kumppanuuksina hallinnoitujen hankkeiden välillä     nykyistä tehokkaampi innovaatiokehys, johon kuuluu myös EU:n mahdollisuus osallistua yksityisoikeudellisiin yhteisöihin ja investoida suoraan yksittäisiin hankkeisiin    käyttöoikeussopimuksia koskevan EU:n säädöksen harkitseminen käynnissä olevan vaikutustenarvioinnin perusteella   tiedonvälityksen parantaminen ja parhaiden käytänteiden vaihtaminen, muun muassa perustettava julkisen ja yksityisen sektorin kumppanuuksia käsittelevä työryhmä, jossa asiaan liittyvät sidosryhmät voivat keskustella julkisen ja yksityisen sektorin kumppanuuksia koskevista ongelmista ja uusista ajatuksista.    Yhteiset teknologia-aloitteet ovat uusi tapa toteuttaa tutkimusalaa koskevia julkisen ja yksityisen sektorin kumppanuuksia Euroopan tasolla. Yhteisiä teknologia-aloitteita yhteisrahoitetaan EU:n talousarviosta, ja niissä julkiset ja yksityiset edut yhdistetään uudeksi täytäntöönpanorakenteeksi. Tähän mennessä yhteisiä teknologia-aloitteita on perustettu viidelle alalle: innovatiiviset lääkkeet, ilmailu, polttokenno- ja vetyteknologiat, nanoelektroniikka ja sulautetut tietotekniikkajärjestelmät. Niiden kokonaistalousarvioiden määrä vaihtelee 1 miljardista 3 miljardiin euroon.
