IP/09/506
Bryssel 31. maaliskuuta 2009EU-tavaramerkkisuojan saamisesta tulee
paljon halvempaa ja nopeampaaEuroopan komissio ja EU:n jäsenvaltiot ovat
päättäneet alentaa lisää EU:n laajuisten tavaramerkkien
myöntämisestä vastaavan yhteisön viraston  perimiä
maksuja ja yksinkertaistaa rekisteröintimenettelyä. 
Sisämarkkinoiden harmonisointivirasto OHIM sijaitsee Alicantessa
Espanjassa. Tämä toimenpide on jatkoa vuonna 2005 toteutetulle
alkuperäiselle alennukselle (IP/05/1289)
ja sen ansiosta EU:n yhtenäismarkkinoilla toimivien yritysten on paljon
halvempaa ja helpompaa saada tavaramerkkisuoja. Näin ne
säästävät noin 60 miljoonaa euroa vuosittain.
Päätös tulee voimaan 1. toukokuuta 2009.
Sisämarkkinoista ja palveluista vastaava komissaari Charlie McCreevy
totesi: ”Tämä on hyvä uutinen Euroopan yrityksille.
Maksujen merkittävä alennus ja menettelyn yksinkertaistaminen
tarkoittavat sitä, että EU:n laajuinen tavaramerkkisuoja on huokeampaa
ja sen saanti helpottuu. Tämä edistää yrittäjyyttä
ja virkistää talouden toimintaa, mikä on tärkeää
talouskriisin aikana. Erityisesti pienet ja keskisuuret yritykset, joille suojan
saamisen kustannukset ja menettely ovat usein raskaita, hyötyvät
näistä parannuksista.” OHIM:in pääjohtaja Wubbo de
Boer totesi: ”Pienyritykselle tavaramerkin suojaaminen yhteisön
tasolla merkitsee sitä, että suojataan yrityksen oikeus jatkossa
tarjota sen tuotteita ja palveluja vapaasti Euroopan yhtenäismarkkinoille.
Suuremmille yrityksille se on kansainvälisen liiketoiminnan harjoittamisen
keskeinen väline.”
Maksun alennus ja menettelyn yksinkertaistaminen merkitsevät
pääasiassa, että yhteisön tavaramerkin
rekisteröintimaksua ei enää ole. Yritysten on siis maksettava
vain hakemusmaksu, mutta ei erillistä rekisteröintimaksua. Sen
seurauksena yhteisön tavaramerkin rekisteröinnin käsittelyajasta
tulee huomattavasti lyhyempi.
Käytännössä se merkitsee, että yrityksiltä
veloitetaan yhteisön tavaramerkistä jatkossa vain 1 050 euron
hakemusmaksu sen sijaan, että ne maksaisivat 1 750 euron hakemus- ja
rekisteröintimaksut. Internetin kautta hakemuksensa jättävät
saavat vielä suuremman alennuksen. Niiltä veloitetaan vain 900 euron
hakemusmaksu, kun tällä hetkellä kokonaismäärä on
1 600 euroa. 
Nämä maksualennukset merkitsevät, että yritykset maksavat
tulevaisuudessa 40 prosenttia vähemmän yhteisön
tavaramerkistä, ja jopa 44 prosenttia vähemmän
sähköisiä välineitä käyttäen.
Lisäksi Madridin pöytäkirjan mukaisia kansainvälisiä
tavaramerkkihakemuksia ja Euroopan yhteisön nimeäviä
rekisteröintejä koskevia yksilöllisiä maksuja alennetaan
1 450 eurosta 870 euroon, joka vastaa myös 40 prosentin
alennusta.
Taustaa
OHIM perustettiin ministerineuvostossa vuonna 1994. Sen jälkeen kun se
aloitti toimintansa vuonna 1996 yhteisön tavaramerkkien kysyntä on
kasvanut tasaisesti ja joskus voimakkaasti. Yhteensä OHIM on
rekisteröinyt yli 500 000 tavaramerkkiä satojen tuhansien
kaikkialla maailmassa olevien yritysten nimiin. OHIM on EU:n omarahoitteinen
virasto, ja sen rahoitus tulee kokonaisuudessaan viraston palveluja
käyttävien yritysten maksamista maksuista. Se ei saa avustusta
eikä rahoitustukea EU:n veronmaksajilta, ja koska se on voittoa
tavoittelematon yhteisö, sen talousarvion on oltava tasapainossa.  
Muutaman viime vuoden aikana OHIM on menestyksellisesti toteuttanut
kunnianhimoisen tuottavuuden lisäämistä ja tehokkuuden
parantamista koskevan ohjelman. Samalla se on tarjonnut kasvavaa
käyttäjäkuntaa houkuttelevaa laadukasta palvelua. Vaikka maksuja
alennettiin vuonna 2005, OHIM:ille on viime aikoina muodostunut
merkittävä kassavaranto.
Sen seurauksena OHIM jatkaa palveluidensa ja erityisesti verkkopalveluiden
parantamista ja lyhentää käsittelyaikoja. Sen lisäksi se voi
edelleen jakaa tehokkuuden parantamisesta saamiaan hyötyjä koko
liike-elämälle ja erityisesti pienille ja keskisuurille yrityksille,
joille teollis- ja tekijänoikeuksien suojaamisen ja
täytäntöönpanon kustannukset ovat usein liian suuret.
Näistä merkittävistä maksujen lisäalennuksista on
keskusteltu laajasti jäsenvaltioiden kanssa. Kyseessä on
ensimmäinen osa laajasta toimien sarjasta, joiden tavoitteena on
tasapainottaa jatkossa paremmin OHIM:in talousarviota. Jäsenvaltiot sopivat
siitä OHIM:in hallintoneuvoston ja budjettikomitean yhteisessä
kokouksessa syyskuussa 2008.
Lisätietoja:
http://ec.europa.eu/internal_market/indprop/tm/index_en.htmhttp://oami.europa.eu
