IP/09/1883   Bryssel 7 joulukuuta 2009 Komissio järjestää verkkoäänestyksen EU:n uudesta luomulogosta  EU:n luomulogokilpailu on edennyt viimeiseen vaiheeseensa. Euroopan komission maatalouden ja maaseudun kehittämisen pääosasto avaa tänään verkkoäänestyksen, johon se toivoo kaikkien eurooppalaisten osallistuvan. Kolmesta loppusuoralle päässeestä logosta voi 31. tammikuuta asti käydä äänestämässä osoitteessa   http://ec.europa.eu/agriculture/organic/logo/index.htm   . Uuden logon tavoitteena on parantaa kuluttajansuojaa ja edistää luonnonmukaista maataloutta. Aiemmin luomulogon käyttö oli vapaaehtoista, mutta nyt voittajaksi selvinnyt logo tulee olemaan pakollinen kaikissa valmiiksi pakatuissa luomutuotteissa, jotka tulevat jostakin EU:n 27 jäsenmaasta ja täyttävät luomumerkintöjä koskevat vaatimukset.  "Euroopan komissio haluaa verkkoäänestyksen avulla varmistaa, että uusi logo miellyttää mahdollisimman monia ihmisiä. Avoimen valintaprosessin kautta saadaan myös lisättyä luonnonmukaisen tuotantoalan näkyvyyttä yleisön keskuudessa", totesi maataloudesta ja maaseudun kehittämisestä vastaava komissaari Mariann Fischer Boel.  Uuden logon on edustettava EU:ta yhtä lailla sekä EU:ssa että sen ulkopuolella. Sen pitäisi olla helposti mieleenpainuva ja yhdistettävissä EU:hun ja luonnonmukaiseen maatalouteen ilman mitään sanoja tai kirjaimia.  Euroopan komissio pyysi tähän vaikeaan tehtävään apua muotoilu- ja taideopiskelijoilta ympäri Eurooppaa järjestämällä vuoden 2009 huhtikuusta kesäkuuhun kestäneen EU:n luomulogokilpailun. Kilpailuun saatiin innovatiivisia ehdotuksia yhteensä 3 422:lta tulevaisuuden muotoilijalta. Lopuksi kansainvälisesti tunnetuista ammattilaisista koostuva jury valitsi kolme logoa loppukilpailuun.
