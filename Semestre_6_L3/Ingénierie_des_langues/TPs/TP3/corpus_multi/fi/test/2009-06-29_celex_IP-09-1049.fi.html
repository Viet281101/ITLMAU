IP/09/ 1049  Bryssel 29. kesäkuuta 2009 Matkapuhelinvalmistajat lupaavat: sama laturi kaikille puhelimille  Matkapuhelinten mallikohtaiset laturit ovat käyttäjän kannalta hankalia, ja niistä syntyy turhaa jätettä. Sen vuoksi EU-komissio pyysi alan teollisuutta etsimään ongelmaan ratkaisua vapaaehtoispohjalta, jottei asiasta tarvitsisi säätää lakia. Johtavat matkapuhelinvalmistajat ovatkin nyt sopineet laturien yhdenmukaistamisesta EU:ssa. Komissiolle toimittamassaan yhteistyösopimuksessa matkapuhelinala sitoutuu huolehtimaan latureitten yhteensopivuudesta. Perustana käytetään micro-USB-liitintä. Sopimuksen toteuttamista helpottamaan laaditaan myös uusia EU-standardeja, joilla on tarkoitus varmistaa laturin jatkuva turvallinen käyttö. Ensimmäisiä yhteislaturia käyttäviä matkapuhelimia voidaan odottaa EU:n markkinoille vuodesta 2010.  Yritys- ja teollisuuspolitiikasta vastaava komission varapuheenjohtaja Günter Verheugen on erittäin tyytyväinen, että ala on sopinut ratkaisusta, joka selvästi helpottaa kuluttajien elämää.  Uudella yhteislaturilla matkapuhelimen voi pian ladata missä vain.  Lisäksi elektroniikkajätteen määrä vähenee merkittävästi, kun uuden puhelimen ostajan ei enää tarvitse heittää vanhaa laturia pois.  Verheugen pitää erittäin hyvänä, että ratkaisuun päästiin itsesääntelyllä.  ” Uutta lainsäädäntöä ei komission mielestä nyt tarvita .”  EU:ssa on tätä nykyä yletön määrä matkapuhelinlatureita. Monet niistä sopivat vain tietynmalliseen puhelimeen, ja lähes joka talouteen onkin kertynyt kokoelma turhiksi käyneitä latureita. Vanhoista latureista syntyy vuosittain tuhansia tonneja jätettä.  Euroopan komission kanssa käydyissä tiiviissä ja rakentavissa neuvotteluissa matkapuhelinvalmistajat ovat sopineet ratkaisevansa tämän ongelman. Komissiolle toimittamassaan yhteistyösopimuksessa matkapuhelinala sitoutuu huolehtimaan uusien tiedonsiirtovalmiuksilla varustettujen matkapuhelinten yhteensopivuudesta siten, että puhelimen lataamiseen käytetään micro-USB-liitintä. Latauksen pitäisi sujua liitännän kautta tehokkaasti.  Ratkaisun ansiosta    matkapuhelimen käyttö helpottuu   laturien määrä vähenee   säästetään ympäristöä.    Sopimuksen tueksi laaditaan uusi EU-standardi. Standardilla huolehditaan siitä, että uusia matkapuhelimia on turvallista käyttää, ja ehkäistään radiohäiriöitä. Euroopan komissio tekee tiivistä yhteistyötä toimialan kanssa, jotta sopimusta ryhdytään soveltamaan nopeasti. Ensimmäisiä yhteislaturia käyttäviä matkapuhelimia voidaan komission mukaan odottaa EU:n markkinoille vuodesta 2010. Sopimuksen ovat allekirjoittaneet Apple, LG, Motorola, NEC, Nokia, Qualcomm, Research in Motion (RIM), Samsung, Sony Ericsson ja Texas Instruments.  Komissio pitää hyvänä, ettei sopimuksessa sitouduta mihinkään tiettyyn teknologiaan lopullisesti eikä siis estetä innovointia nopealiikkeisellä matkapuhelinalalla. Sopimusta muutetaan uusien latausteknologioiden myötä.  Ks. Myös   MEMO/09/301   .    Lisätietoja       http://ec.europa.eu/enterprise/rtte/index_en.htm
