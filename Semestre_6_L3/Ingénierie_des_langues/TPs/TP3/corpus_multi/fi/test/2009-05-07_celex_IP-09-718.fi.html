IP/09/718
Bryssel 7. toukokuuta 2009EU:n työllisyyshuippukokouksessa
sovitaan keinoista kasvavaan työttömyyteen puuttumiseksiEU piti tänään Prahassa erityisen
huippukokouksen, jossa käsiteltiin keinoja talouskriisin
työllisyysvaikutuksiin puuttumiseksi Euroopassa. EU:n
puheenjohtajavaltioiden troikka (Tšekin, Ruotsin ja Espanjan hallitukset)
ja Euroopan komissio, työnantajat sekä ammattiliitot kokosivat yhteen
parhaat ideansa siitä, miten ihmiset saadaan pidettyä työssä
ja miten heidät autetaan uusiin työpaikkoihin. Huippukokouksessa
esitettiin kymmenen toimea työttömyyden torjumiseksi ja uusien
työpaikkojen luomiseksi. Komissio käyttää huippukokouksen
keskusteluja hyväkseen laatiessaan esitystään 18.–19.
kesäkuuta kokoontuvalle Eurooppa-neuvostolle.
Puheenjohtaja Barroso totesi seuraavaa:
”Tämänpäiväinen EU:n työllisyyshuippukokous on
merkittävä askel pyrittäessä lisäämään
ja parantamaan työllisyyden parissa toteutettavaa koordinoitua toimintaa.
Emme voi estää sitä, etteikö tämä kriisi
aiheuttaisi työttömyyttä. Toimimalla nyt voimme kuitenkin
vähentää työpaikkojen menetyksiä ja auttaa miljoonia
ihmisiä löytämään uuden ja paremman työpaikan.
Toimimalla nyt voimme myös luoda edellytykset kestävälle
elpymiselle. EU:n toiminta työllisyysalalla ei ala tämän
päivän huippukokouksesta eikä myöskään
pääty siihen. Tämän huippukokouksen avulla viestitämme
kuitenkin kansalaisille, että haluamme heidän työllisyytensä
olevan Euroopan päällimmäinen tavoite. Vetoan kaikkiin
jäsenvaltioihin, että ne sitoutuisivat toimimaan yhdessä, jotta
työllisyyttä koskevia toimia saadaan nopeasti vauhditettua.”
”Ensimmäinen painopisteemme tässä kriisissä ovat
ihmiset – heidän pitämisensä työssä ja
heidän saamisensa mahdollisimman pian takaisin
työelämään. Meidän on turvauduttava kaikkiin
käytössämme oleviin välineisiin kriisistä
reaalitalouteen sekä erityisesti ihmisiin ja heidän toimeentuloonsa
kohdistuvien vaikutusten rajoittamiseksi,” totesi työllisyysasioista
vastaava komission jäsen Vladimír Špidla.
”Tämä huippukokous on ollut tärkeä askel
päätettäessä, miten voitaisiin parhaiten puuttua
työttömyyteen ja luoda uusia työpaikkoja. Strategiamme on
perustuttava vahvaan sosiaaliseen vuoropuheluun. Meidän on toimittava
yhdessä ja luotava sosiaali- ja talouspolitiikan välille synergiaa.
Emme voi tinkiä sen paremmin sosiaalisista perusarvoista kuin
kilpailukykyisistä sisämarkkinoistakaan.”
Osallistujat olivat laajalti yksimielisiä tulevista toimista. Yhteisesti
sovituissa kokouksen tärkeimmissä viesteissä korostetaan
sitä, että työllisyyttä koskevan tulevan toiminnan olisi
nojauduttava tiettyihin periaatteisiin ja pyrittävä
ylläpitämään työllisyyttä ja luomaan
työpaikkoja, lisäämään erityisesti nuorten työn
saantia ja parantamaan taitoja, vastaamaan työmarkkinoiden tarpeisiin ja
edistämään liikkuvuutta. 
Kokouksessa ehdotettiin kymmentä konkreettista toimea, jotka
liittyvät niin lyhyen kuin pitkänkin aikavälin haasteisiin ja
joita olisi toteutettava jäsenvaltioiden ja Euroopan tasolla yhdessä
työmarkkinaosapuolten kanssa:1. Pidetään mahdollisimman moni työntekijä
työpaikassaan mukauttamalla väliaikaisesti työaikoja ja
järjestämällä uudelleenkoulutusta; tähän voidaan
käyttää julkista rahoitusta (myös Euroopan
sosiaalirahastosta).
2. Kannustetaan yrittäjyyteen ja työpaikkojen luomiseen
esimerkiksi alentamalla välillisiä työvoimakustannuksia ja
joustoturvan avulla.
3. Tehostetaan kansallisten työvoimapalvelujen toimintaa tarjoamalla
työttömyyden ensimmäisinä viikkoina intensiivistä
neuvontaa, koulutusta ja työnhakuohjausta erityisesti nuorille
työttömille.
4. Lisätään vuoden 2009 loppuun mennessä
merkittävästi laadukkaiden oppisopimuskoulutus- ja
harjoittelupaikkojen määrää.
5. Kehitetään osallisuutta edistäviä työmarkkinoita
varmistamalla työnteon kannustimet, tehokkaat aktiiviset
työmarkkinapolitiikat ja sosiaalisen suojelun järjestelmien
uudenaikaistaminen; ne johtavat myös heikossa asemassa olevien ryhmien
– kuten vammaisten, vähän koulutettujen työntekijöiden
ja maahanmuuttajien – parempaan integrointiin. 
6. Parannetaan ammattitaitoa kaikilla tasoilla elinikäisen oppimisen
avulla erityisesti siten, että kaikille koulunsa päättäville
annetaan työpaikan löytämiseksi tarvittavat taidot.
7. Hyödynnetään työvoiman liikkuvuutta kysynnän ja
tarjonnan sovittamiseksi yhteen työmarkkinoilla parhaalla mahdollisella
tavalla.
8. Kartoitetaan työmahdollisuuksia ja taitovaatimuksia ja parannetaan
ammattitaitovaatimusten ennakointia koulutustarjonnan saamiseksi
kohdalleen.
9. Autetaan työttömiä ja nuoria
käynnistämään oma yrityksensä esimerkiksi antamalla
liiketoimintaa tukevaa koulutusta ja alkupääomaa tai alentamalla
uusyritysten verotusta tai poistamalla se kokonaan.
10. Ennakoidaan ja hallitaan rakenneuudistusta keskinäisen oppimisen ja
hyvien toimintatapojen vaihdon avulla.Huippukokouksessa
keskusteltiin lisäksi siitä, miten jäsenvaltioiden ja Euroopan
tason toimilla saataisiin yhdessä aikaan paras vaikutus ja miten EU:n
välineitä ja resursseja, kuten Euroopan sosiaalirahastoa ja Euroopan
globalisaatiorahastoa, voitaisiin parhaiten hyödyntää. Molempia
rahastoja on vastikään uudistettu, jotta ne toimisivat mahdollisimman
tehokkaasti kriisiaikoina.
Euroopan komissio järjesti huippukokouksen valmistelemiseksi muutamia
workshopeja nykyisen puheenjohtajavaltion ja tulevien puheenjohtajavaltioiden
kanssa (15. huhtikuuta Madridissa, 20. huhtikuuta Tukholmassa ja 27. huhtikuuta
Prahassa). Lisäksi Euroopan parlamentissa Brysselissä
järjestettiin erityiskeskustelu 5. toukokuuta. Tässä
kuulemisprosessissa saatiin näkemyksiä mahdollisimman laajalti eri
sidosryhmiltä, kuten työmarkkinaosapuolilta kaikilla tasoilla, useiden
EU:n toimielinten edustajilta, jäsenvaltioilta, julkisilta
työvoimapalveluilta, korkeakoulujen edustajilta ja kansalaisyhteiskunnalta.Lisätietoja
Työllisyyshuippukokouksen tärkeimmät viestit
http://ec.europa.eu/social/main.jsp?catId=88&amp;langId=en&amp;eventsId=173&amp;furtherEvents=yesConsolidated
report from the preparatory workshops
http://ec.europa.eu/social/BlobServlet?docId=2623&amp;langId=en
MEMO/09/223
Muistio työllisyyshuippukokouksesta
Kriisiä käsittelevä puheenjohtaja Barroson sivusto:
http://ec.europa.eu/commission_barroso/president/focus/credit_crunch/index_en.htm
Työllisyysasioiden pääosaston / komissaari Špidlan
sivusto kriisin sosiaalisista vaikutuksista:
http://ec.europa.eu/social/main.jsp?langId=en&amp;catId=736
Video: I-061271
Economic Downturn: Employment:
IP/09/703:
Elpymisen tiellä: komission jäsenten Hübnerin ja Špidlan
mukaan koheesiopolitiikka auttaa Euroopan ulos kriisistä: 
MEMO/09/221:
Revision of the European Globalisation Adjustment Fund (EGF):
