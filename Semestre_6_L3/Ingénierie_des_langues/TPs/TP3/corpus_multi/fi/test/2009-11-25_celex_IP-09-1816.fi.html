IP/09/ 1816   Bryssel 25. marraskuuta 2009 Koulutusalan uudistukset EU:ssa – paljon on saavutettu, mutta paljon on vielä tehtävä  Koulutusalan tulokset ovat yleisesti parantuneet EU:ssa, mutta edistyminen on liian hidasta, minkä vuoksi useimmat vuodeksi 2010 asetetut uudistustavoitteet jäävät saavuttamatta. Uudistusten ja koulujärjestelmiin tehtävien jatkuvien investointien kiireellisyys korostuu talouden laskusuhdanteen aikana, jotta keskeisiin taloudellisiin ja yhteiskunnallisiin haasteisiin voidaan vastata. Nämä ovat tärkeimmät päätelmät Euroopan komission tänään esittämistä kahdesta raportista, jotka koskevat koulutusuudistusten edistymistä ja eurooppalaista yhteistyötä.  Koulutus-, kulttuuri- ja nuorisoasioista vastaava komissaari Maroš Šefčovič kommentoi asiaa seuraavasti: ” Koulutusuudistukset ovat EU:ssa edenneet pitkälle, mutta vauhti ei saa nyt hidastua. Meidän on erityisesti lisättävä ja parannettava investointeja koulutukseen, jotta eurooppalaisilla olisi paremmat valmiudet löytää työpaikkoja ja jotta voisimme lisätä innovointikykyämme pitkällä aikavälillä. ”  1. Komission kertomus, joka koskee edistymistä Lissabonissa asetettujen koulutusalan tavoitteiden saavuttamisessa – indikaattorit ja vertailuarvot 2009   Tässä vuotuisessa kertomuksessa tarkastellaan jäsenvaltioiden edistymistä viiden vuodeksi 2010 asetetun keskeisen vertailuarvon saavuttamisessa koulutusalalla .    Vaikka edistystä onkin tapahtunut, neljää viidestä vuodeksi 2010 asetetusta koulutusalan vertailuarvosta ei todennäköisesti saavuteta. Ainoastaan matematiikan, luonnontieteiden ja tekniikan alan tutkintojen määrän kasvattamiseen tähdännyt vertailuarvo saavutettiin. Kolmea vertailuarvoa ei saavutettu edistymisestä huolimatta: ne ovat aikuisten osallistuminen elinikäiseen oppimiseen, koulupudokkaiden osuuden vähentäminen ja keskiasteen koulutuksen suorittaneiden nuorten määrän kasvattaminen. Yksi vertailuarvo jopa huononi vuodesta 2000: kyseessä on 15-vuotiaiden lukutaito.    Myönteisinä saavutuksina voidaan mainita, että koulutukseen osallistuvien hyvin pienten lasten määrä on noussut samoin kuin yleinen osallistuminen peruskoulutukseen ja EU-kansalaisten koulutustaso yleensä. Vähän koulutettujen työikäisten aikuisten (25–64-vuotiaat) määrä on laskenut yli miljoonalla vuosittain vuodesta 2000. Näitä aikuisia on kuitenkin edelleen 77 miljoonaa tai lähes 30 prosenttia koko EU:ssa.   Muita alueita, joilla on edistytty, ovat kieltenopetus kouluissa ja korkea-asteen opiskelijoiden liikkuvuus, joka on lisääntynyt yli 50 prosenttia vuodesta 2000.    2. Luonnos Koulutus 2010 -työohjelman täytäntöönpanon edistymistä koskevaksi yhteiseksi raportiksi 2010  Tämä koulutusneuvoston ja komission yhteisesti joka toinen vuosi antama raportti perustuu kansallisiin raportteihin, ja siinä arvioidaan yleistä edistymistä ja vahvistetaan prioriteetit tulevalle yhteistyölle koulutusalalla. Yhteisen raportin keskipisteenä on avaintaitojen tarjoaminen kaikilla koulutustasoilla. Tärkeimpiä päätelmiä ovat seuraavat:    Monet maat hyödyntävät avaintaitojen eurooppalaista viitekehystä koulu-uudistuksissaan. Vaikka koulujen opetussuunnitelmien mukauttamisessa onkin edistytty hyvin, paljon on vielä tehtävä opettajien pätevyyden kehittämiseksi, arviointimenetelmien parantamiseksi ja oppimisen uusien organisointitapojen ottamiseksi käyttöön. Suurena haasteena on varmistaa, että innovatiivisista menetelmistä pääsevät hyötymään kaikki oppijat, myös heikossa asemassa olevat ja ammatilliseen koulutukseen, aikuisopetukseen ja korkea-asteen koulutukseen osallistuvat.    Muita haasteita ovat muun muassa seuraavat: elinikäisen oppimisen toteuttaminen, liikkuvuuden lisääminen sekä koulutuksen avoimuuden lisääminen ja sen saaminen paremmin työmarkkinoiden ja yhteiskunnan tarpeiden tasalle. Erityistä huomiota olisi myös kiinnitettävä kumppanuusyhteistyön luomiseen koulutusalan ja työelämän välillä.    Opiskelijakohtaiset investoinnit ovat kasvaneet vuodesta 2000 kaikilla koulutustasoilla. Opiskelijakohtainen menojen kasvu oli kuitenkin korkea-asteella hitaampaa kuin muualla. EU:n jäsenvaltioiden olisi investoitava keskimäärin yli 10 000 euroa enemmän korkea-asteen opiskelijaa kohti vuodessa, jotta voitaisiin saavuttaa Yhdysvaltojen taso (lähes 200 miljardia euroa enemmän vuodessa). Ero johtuu pääasiassa yksityisten investointien määrästä Yhdysvaltojen korkea-asteen oppilaitoksissa.   Seuraavat vaiheet  Yhteinen raportti esitetään koulutusneuvostolle 26. marraskuuta 2009, jotta koulutusneuvosto voi hyväksyä sen virallisesti helmikuussa 2010. Keskeiset viestit toimivat panoksina keskusteluun tulevasta EU:n kasvu- ja työllisyysstrategiasta kevään 2010 Eurooppa-neuvostossa .  Lisätietoja :     MEMO/09/520   : Usein kysyttyjä kysymyksiä: Koulutus 2010 -työohjelman täytäntöönpanon edistymistä koskeva raportointi   Komission kertomus, joka koskee edistymistä Lissabonissa asetettujen koulutusalan tavoitteiden saavuttamisessa – indikaattorit ja vertailuarvot 2009 :    http://ec.europa.eu/education/lifelong-learning-policy/doc1951_en.htm    Koulutus 2010 -työohjelman täytän töönpanon edistymistä koskeva neuvoston ja komission yhteinen raportti     http://ec.europa.eu/education/lifelong-learning-policy/doc1532_en.htm     Lehtinen : viisi koulutusalan vertailuarvoa Euroopalle [ja maakohtaisia tietoja]:    http://ec.europa.eu/education/lifelong-learning-policy/doc/benchmarks_en.pdf    Euroopan komissio : eurooppalainen strategia ja yhteistyö koulutusalalla:     http://ec.europa.eu/education/lifelong-learning-policy/doc28_en.htm
