IP/09/723
Bryssel 8. toukokuuta 2009Maailmanluokan koheesiopolitiikkaa:
komissaari Hübner puhuu ensimmäisessä korkean tason
konferenssissa, jonka teemana on alueellinen hallinto globaalissa
toimintaympäristössäAluepolitiikasta vastaava komissaari Danuta
Hübner on pääpuhujana Brysselissä 11. toukokuuta
käynnistyvässä konferenssissa, jonka teemana on
”Alueellinen hallinto globaalissa
toimintaympäristössä”. Konferenssi on lajissaan
ensimmäinen, ja siihen saapuu 300 osallistujaa, muun muassa Euroopan
alueiden johtajia ja edustajia Brasiliasta, Venäjältä, Kiinasta,
Kanadasta, Paraguaysta, Senegalista, Burkina Fasosta ja muista maista sekä
alueellisten organisaatioiden edustajia esimerkiksi Latinalaisen Amerikan
välitason hallintojen järjestöstä OLAGIsta ja
Länsi-Afrikan talous- ja rahaliitosta. Koheesiopolitiikka
herättää entistä enemmän kiinnostusta EU:n
ulkosuhteiden puitteissa, ja tätä taustaa vasten tilaisuudessa on
määrä tarkastella, millaisia kokemuksia on saatu EU:n
koheesiopolitiikasta sekä muualla maailmassa harjoitetuista vastaavista
politiikoista. Konferenssissa pohditaan muun muassa, miten
hallintojärjestelmiä voidaan tehostaa, jotta aluekehityspolitiikan
vaikutukset olisivat mahdollisimman suuret. 
Ennen konferenssia antamassaan lausunnossa komissaari Hübner totesi,
että maiden haasteet ovat samanlaisia eri puolilla maailmaa.
”Päällimmäisenä on tietenkin maailmanlaajuinen
talouskriisi, mutta omat haasteensa tuovat myös väestön
ikääntyminen, ilmastonmuutoksesta johtuvat riskit sekä
energiavarmuuteen liittyvät kysymykset. Euroopan unionissa
kehitetään EU:n ulkopuolisten maiden kanssa solmittavia
yhteistyökumppanuuksia, jotka hyödyttävät molempia
osapuolia. Monet maat ovat entistä kiinnostuneempia EU:n
koheesiopoliittisesta mallista ja siitä, miten sen avulla on onnistuttu
edistämään tasapainoista aluekehitystä ja alueiden
mahdollisuuksia. Tässä konferenssissa on mainio tilaisuus vaihtaa
kokemuksia ja oppia toinen toisiltamme.” 
Nyt alkavan kaksipäiväisen konferenssin järjestää
Euroopan komission aluepolitiikan pääosasto yhteistyössä
kehitysyhteistyön pääosaston, alueiden komitean sekä
alueiden järjestöjen maailmanlaajuisen foorumin (Forum of Global
Associations of Regions, FOGAR) kanssa. EU:n koheesiopolitiikan saralla saatujen
kokemusten lisäksi tilaisuudessa tarkastellaan erilaisia kehitysmalleja,
kokemusten vaihtoa rajatylittävässä yhteistyössä
sekä Euroopan alueiden roolia EU:n ulkopuolisten alueiden kanssa
solmittavien kumppanuuksien edistäjänä.
EU:n koheesiopolitiikasta saatujen kokemusten
hyödyntäminen
Komissaari Hübner muistuttaa puheessaan koheesiopolitiikan
perusajatuksesta: se tukee taloudellista ja sosiaalista koheesiota
vähentämällä kehityseroja jäsenvaltioiden ja alueiden
välillä. Tämä on pysynyt koheesiopolitiikan ensisijaisena
tehtävänä samalla kun Euroopan alueiden haasteet ovat ajan
myötä muuttuneet. Komissaari Hübner korostaakin puheessaan
sitä, miten EU:n politiikka on kehittynyt, jotta se vastaisi uutta
toimintaympäristöä ja tarjoaisi strategisempia ja tehokkaampia
ratkaisuja.
Komissaari Hübner painottaa, että globalisaation, ilmastonmuutoksen
ja väestökehityksen aiheuttamat uudet haasteet ovat hyvin
pitkälti alueellisia, minkä vuoksi tarvitaan paikallis- ja aluetason
toimia. Lisäksi hän tuo esiin koheesiopolitiikan suurimpia saavutuksia
sekä joitakin politiikan toteuttamisen myötä saatuja opetuksia,
joista voi olla hyötyä Euroopan ulkopuolisille maille. 
Konferenssi jakautuu kolmeen työpajaan, joista ensimmäisen aiheena
on ”Alueellisia ratkaisuja globaaleihin haasteisiin”. Siinä
käsitellään eri alueellisten hallintojärjestelmien panosta
kehitysohjelmiin sekä EU:ssa että sen ulkopuolella. Toisen
työpajan teemana on ”Alueellisen yhteistyön rooli
globalisoituneessa maailmassa”. Tarkastelukohteena on Euroopan alueiden
entistä vilkkaampi osallistuminen EU:n ulkopuolisten kaupunkien ja alueiden
kehittämiseen. Työpajassa pohditaan, miten alueelliset verkostot
voivat osallistua kehittämistyöhön ja edistää
kestävää kehitystä. Kolmannessa työpajassa,
”Alueelliset erot nousevan talouden maissa”, tarkastellaan erojen
suuruusluokkaa maailman eri osissa ja arvioidaan, voidaanko erot poistaa
tehokkaimmin EU:n koheesiopolitiikan kaltaisen maantieteellisen
lähestymistavan avulla. 
Huomautus toimittajille
EU on tehnyt Kiinan, Venäjän ja Brasilian kanssa kahdenväliset
sopimukset, joilla lisätään aluepoliittista
yhteistyötä. Lähiaikoina on tarkoitus tehdä vastaava sopimus
Ukrainan kanssa. Yhteisen edun mukaisiin kohteisiin kuuluvat muun muassa
innovaatiovetoinen aluekehitys, alueiden luokitteleminen ja
määrittäminen sekä maankäytön suunnittelu. 
Euroopan parlamentti on hiljattain myöntänyt rahoitusta (2
miljoonaa euroa) pilottihankkeelle, jossa edistetään
koheesiopolitiikkaa maailmanlaajuisesti. 
Konferenssista on saatavilla lisätietoja osoitteessa: 
http://ec.europa.eu/regional_policy/conferences/globalreggov/index_en.htmEU:n koheesiopolitiikkaan liittyvistä kansainvälisistä
asioista on saatavilla lisätietoja osoitteessa: 
http://ec.europa.eu/regional_policy/international/index_en.htm
