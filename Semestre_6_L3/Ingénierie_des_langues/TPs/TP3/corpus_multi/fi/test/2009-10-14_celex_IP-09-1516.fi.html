IP/09/1516 Bryssel 14. lokakuuta 2009 Kosovon* Eurooppa-perspektiivin toteuttaminen Euroopan komissio ehdottaa tänään uuden vaiheen aloittamista EU:n ja Kosovon suhteissa. Tiedonannossaan ”Kosovon Eurooppa-perspektiivin toteuttaminen” komissio ehdottaa, että käynnistetään prosessi, jonka on määrä johtaa Kosovon kansalaisten viisumivapaaseen matkustamiseen ja kattavan kauppasopimuksen valmisteluun heti, kun Kosovo täyttää vaatimukset. Laajentumisasioista vastaava komissaari Olli Rehn totesi tämänpäiväisen päätöksen merkitsevän siirtymistä uuteen vaiheeseen: ”Ehdotamme useita käytännön toimenpiteitä, joilla voidaan parantaa kaikkien Kosovon kansalaisten elämää. Toimenpiteillä Kosovolle osoitetaan, että EU:hun lähentyminen ei ole mikään abstrakti asia, vaan siitä on kaikille todellista, kouriintuntuvaa etua. Pyydämme nyt EU:n jäsenvaltioita hyväksymään ehdotuksemme ja varmistamaan, että Kosovo pysyy mukana muun Länsi-Balkanin kehityksessä.” Aloite on osa komission laatimaa vuoden 2009 laajentumisstrategiaa, johon kuuluu myös vuoden 2009 kertomus Kosovon edistymisestä. Viime vuoden marraskuussa EU:n jäsenvaltiot suhtautuivat myönteisesti komission ehdotukseen pohtia, miten EU voisi auttaa Kosovon poliittista ja yhteiskunnallistaloudellista kehitystä Kosovon EU-perspektiivin puitteissa. Nyt komissio ottaa esille keskeiset politiikan alat, joilla Kosovon on tehtävä työtä seuraavien vuosien aikana, ja määrittää keinoja, joilla EU voi tässä auttaa. Mukana on luettelo toimintasuosituksista. Komissio ehdottaa, että aloitetaan työ viisumivapauden saamiseksi Kosovon kansalaisille. Lisäksi se ehdottaa Kosovon kanssa käytävien kauppaneuvottelujen valmistelemista. Komissio haluaa selvittää, millä tavoin Kosovo voisi osallistua joihinkin yhteisön ohjelmiin ja olla mukana esimerkiksi työllisyyttä, yrittäjyyttä ja koulutusta koskevissa hankkeissa. Komissio ehdottaa myös, että EU nostaisi Kosovon kanssa käytävän poliittisen vuoropuhelun uudelle tasolle ja ulottaisi Kosovolle suunnatun yhteisön rahoitusavun rajatylittävään yhteistyöhön. EU:n toimenpiteet toteutetaan vähitellen Kosovon edistymisestä riippuen. Komission ehdotukset eivät vaikuta EU:n jäsenvaltioiden kantoihin Kosovon asemasta. * YK:n turvallisuusneuvoston päätöslauselman 1244/99 mukaisesti
