IP/09/510
Bryssel 31. maaliskuuta 2009EU:n lintudirektiivi 30
vuottaEU:n ensimmäinen
luonnonsuojelusäädös, lintudirektiivi, täyttää
huhtikuun 2. päivänä 30 vuotta. Se on yksi
eurooppalaisen ympäristöpolitiikan tärkeimmistä
saavutuksista ja keskeinen väline EU:n strategiassa, jolla
pyritään pysäyttämään luonnon monimuotoisuuden
häviäminen. Lintudirektiivin ja etenkin siihen perustuvista
erityissuojelualueista muodostuvan verkoston ansiosta on pystytty
pysäyttämään eräiden uhanalaisten eurooppalaisten
lintukantojen pieneneminen ja saatu ne uudelleen
lisääntymään. Euroopan unioni, jäsenvaltioiden
hallitukset, luonnonsuojeluyhdistykset ja vapaaehtoiset aktivistit ovat
huolehtineet siitä, että direktiiviä noudatetaan
käytännössä. Sen ansiosta monien lintulajien, kuten
kapustahaikaran (Platalea leucorodia), merikotkan (Haliaeetus albicilla) ja
iberiankeisarikotkan (Aquila adalberti) tulevaisuus näyttää nyt
paljon valoisammalta. Erityissuojelualueita on nykyään lähes
5 000, ja ne kattavat yli 10 prosenttia EU:n maa-alueesta.
Erityissuojelualueet ovat osa Natura 2000 -luonnonsuojeluverkostoa.
Lintudirektiivi on erinomainen esimerkki EU:n 27 jäsenvaltion vastuunjaosta
ja yhteistyöstä.
Ympäristökomissaari Stavros Dimasin mukaan ”lintudirektiivi
on yksi EU:n ympäristöpolitiikan suurimmista menestystarinoista. Se
osoittaa, että olemme sitoutuneet maapallon luonnon monimuotoisuuden
suojelemiseen. Sen lisäksi, että kauniit linnut ovat mittaamattoman
arvokas osa luonnonperintöämme, ne ovat myös merkki
ympäristömme tilasta. Direktiivin tiukat vaatimukset ovat auttanut
suuresti Euroopan luonnonvaraista linnustoa. Lintukantojen hyvinvoinnin
takaaminen pitkällä aikavälillä edellyttää
kuitenkin vielä suuria ponnisteluja. Lintudirektiivi on yhtä
merkityksellinen tänään kuin 30 vuotta sitten, ja sillä on
keskeinen asema biodiversiteettipolitiikkamme
täytäntöönpanossa vielä monina vuosina.”
Lintudirektiivi: menestystarina
Lintudirektiivi on vielä kolmekymmentä vuotta
hyväksymisensä jälkeenkin tärkein lintujen suojelua koskeva
EU-säädös. Se on myös yksi EU:n onnistuneimmista
ympäristönsuojelualoitteista.
Science-lehdessä julkaistu tutkimus osoitti, että
direktiivin merkitys eräiden uhanalaisten eurooppalaisten lintujen kadon
pysäyttämisessä on ollut kiistaton. Muun muassa
madeiranviistäjän (Pterodroma madeira), kiharapelikaanin
(Pelecanus crispus) ja pikkumerimetson (Phalacrocorax pygmaeus)
kannat ovat lähteneet nousuun ennen kaikkea erityissuojelualueiden
ansiosta. Erityissuojelualueita on lähes 5 000, ja ne kattavat yli 10
prosenttia Euroopan maa-alueesta sekä huomattavan laajoja
rannikkoalueita.
Lintudirektiivi on erinomainen esimerkki kansainvälisen yhteistyön
onnistumisesta. Kun se hyväksyttiin vuonna 1979, EU:ssa oli vasta
yhdeksän jäsenvaltiota. Nykyisin yhteistyöhön osallistuvat
kaikki laajentuneen EU:n 27 jäsenvaltiota, joissa kaikissa on
erityissuojelualueita. Kaikkialla EU:ssa sovelletaan samoja
lintujensuojelusäännöksiä. Komissio valvoo tiukasti niiden
noudattamista ja haastaa tarvittaessa jäsenvaltion oikeuteen niiden
rikkomisesta.
Lintudirektiivissä tunnustetaan, että ihmisen toiminta, kuten
metsästys, kalastus ja maanviljely, on tärkeää
luonnonsuojelun rinnalla. Suuri osa Natura 2000 -verkostoon kuuluvasta alueesta
säilyy todennäköisesti jatkossakin yksityisomistuksessa.
Tärkeintä on varmistaa, että maankäyttö on
kestävää sekä ekologisesti että taloudellisesti.
Tulevat haasteet
Vaikka edistystä on tapahtunut, EU:n rikkaaseen linnustoon, johon kuuluu
yli 500 luonnonvaraista lintulajia, kohdistuu edelleen suuria paineita.
Uusimpien tieteellisten tutkimusten mukaan 43 prosenttia Euroopan lintulajeista
on uhanalaisia tai niiden kannat pienenevät nopeasti. Tämä on
suuri haaste Natura 2000 -verkoston ja myös sen meriosuuden
täydentämistä ajatellen.
Myös tavallisia lintulajeja, jotka ovat riippuvaisia
maaseutuelinympäristöstä, pitäisi suojella paremmin.
Maatalouspolitiikan muutokset ovat johtaneet peltolintujen huolestuttavaan
vähenemiseen: ne ovat vähentyneet noin puolella vuodesta 1980. Vaikka
kannat ovat nykyisin vakiintumassa, lintujensuojeluvaatimukset pitäisi
sisällyttää selvemmin osaksi maatalous- ja muuta politiikkaa,
jotta pikkutrapin (Tetrax tetrax) ja ruisrääkän
(Crex crex) kaltaisten tärkeiden lajien kannat saataisiin
palautettua ennalleen.
Biodiversiteettiin kohdistuvat laajemmat paineet, kuten ilmastonmuutos,
näkyvät luonnonvaraisten lintukantojen voinnissa. Eräiden
lintukantojen levinneisyysalueen siirtymisestä on jo saatu todisteita.
Tulevaisuuden kannalta on ensiarvoisen tärkeää turvata
riittävän laaja luonnontilainen ympäristö ja mukauttaa
lintujensuojelutoiminta muuttuvan ilmaston vaatimuksiin.
Lintudirektiivi auttaa myös EU:n tekemien muuttolintuja koskevien
kansainvälisten sitoumusten noudattamisessa. Monet lintulajit
viettävät osan elämästään Euroopan ulkopuolella.
Lintujen lentoreittien varrella sijaitsevien muiden maiden kanssa onkin
tehtävä yhteistyötä, jotta lintukantoja voidaan suojella
riittävällä tavalla.
Taustaa
Lintudirektiivi säädettiin, koska oltiin huolissaan Euroopan
luonnonvaraisten lintukantojen pienenemisestä saasteiden, lintujen
elinympäristöjen katoamisen ja ympäristöä
vahingoittavien toimintojen seurauksena. Samalla tunnustettiin, että
luonnonvaraiset linnut, joista monet ovat muuttolintuja, ovat
jäsenvaltioiden yhteistä luonnonperintöä ja että niiden
tehokas suojelu edellyttää kansainvälistä
yhteistyötä.
Lisätietoja: 
http://ec.europa.eu/environment/nature/legislation/birdsdirective/index_en.htm
