IP/ 09/941   Bryssel 17. kesäkuuta 2009  Euroopan komissio haastaa kuvittelemaan maailman uudella tavalla valokuvan avulla  Euroopan komissio on vuonna 2009 järjestettävän Euroopan luovuuden ja innovoinnin teemavuoden yhteydessä käynnistänyt valokuvauskilpailun ”Kuvittele uusi maailma”. Kaikenikäisiä ammatti- ja amatöörikuvaajia kaikkialla EU:ssa pyydetään ilmaisemaan luovuuttaan. Arvovaltainen raati valitsee voittajat, jotka saavat palkinnoksi valokuvausvälineitä ja matkoja EU:ssa sijaitseviin kaupunkeihin. Kilpailulla on omat verkkosivunsa osoitteessa   www.imagine2009.eu   . Kuvien jättämisen määräaika on 31. elokuuta 2009.  Mielikuvitus on ihmiselle olennainen kyky: mielikuvitus auttaa antamaan kokemuksille merkityksen ja ymmärtämään tietoa , ja maailmasta saadaan selkoa juuri mielikuvituksen avulla. Nämä nopean muutoksen ajat edellyttävät joustoa ja luovuutta, mielikuvituksen ja innovointikyvyn täysipainoista hyödyntämistä ja kykyä nähdä mielikuvituksen voimin tulevaisuuteen.   Euroopan komissio esittää kaikille ammatti- ja amatöörikuvaajille, valokuvauksen opiskelijoille ja kaikille muillekin, joilla on lahjoja, kutsun toimittaa kuviaan ” Kuvittele uusi maailma ” -valokuvauskilpailuun. Kilpailuun voivat osallistua jossakin EU:n jäsenvaltiossa tai ehdokasmaassa tai Islannissa, Liechtensteinissa tai Norjassa asuvat ihmiset, joilla on intohimona valokuvaus.  Kilpailun raadin puheenjohtajana toimii valokuvauksen professori ja Euroopan taidealan oppilaitosten verkoston ELIAn (European League of Institutes of the Arts) puheenjohtaja Chris Wainwright . Kilpailuehdotukset arvioi ja voittajat valitsee tunnustetuista valokuvaus- ja taidealan ammattilaisista muodostuva kansainvälinen raati. Raadissa ovat mukana Claude Bussac , PhotoEspañan johtaja, Espanja; François Hébel , Rencontres d'Arlesin johtaja, Ranska; Orsolya Kőrösi , unkarilaisen Hungarian House of Photographyn toimitusjohtaja; Vangelis Ioakimidis , Thessalonikin valokuvamuseon johtaja, Kreikka; Elina Brotherus , suomalainen valokuvaaja ja videotaiteilija; Klavdij Sluban , slovenialaista alkuperää oleva ranskalainen valokuvaaja.  Suurta yleisöä pyydetään valitsemaan verkossa tapahtuvan äänestyksen avulla yleisön suosikki . Kilpailun neljä voittajaa saavat merkittäviä kamera- ja valokuvausvälinepalkintoja ja matkoja eurooppalaisiin kaupunkeihin. Lisäksi heidän lahjansa saavat Euroopan laajuista tunnustusta.  Valokuvauskilpailu on yksi niistä useista tapahtumista, joita Euroopan komissio järjestää Euroopan luovuuden ja innovoinnin teemavuoden yhteydessä vuonna 2009. Teemavuoden mottona on ”Kuvittele, luo, innovoi!”, ja sillä pyritään lisäämään tietoisuutta luovuuden ja innovoinnin tärkeydestä henkilökohtaisen, sosiaalisen ja talouskehityksen keskeisinä osatekijöinä. Korostamalla luovuutta ja innovointia EU pyrkii muokkaamaan Euroopan tulevaisuutta maailmanlaajuisessa kilpailussa edistämällä kaikkien luovaa ja innovointipotentiaalia.  Lisätietoja :   Kilpailun virallinen sivusto :   www.imagine2009.eu    Euroopan luovuuden ja innovoinnin teemavuoden virallinen sivusto :   http://create2009.europa.eu
