IP/09/45
Bryssel 13. tammikuuta 2009Euroopan komissio hyväksyy vauvojen
kävelytuoleja koskevan EU-standardin tapaturmien
ehkäisemiseksiEuroopan unionin virallisessa lehdessä
julkaistiin tänään – Euroopan komission antaman virallisen
hyväksynnän jälkeen – vauvojen kävelytuoleja koskeva
eurooppalainen turvallisuusstandardi, joka osaltaan auttaa
ehkäisemään monia tapaturmia. Sairaaloiden ensiaputiedot
sekä EU:sta että Yhdysvalloista viimeisten 20 vuoden ajalta
osoittavat, että vauvojen kävelytuolit ovat vaarallisia ja niistä
johtuvien tapaturmien vuoksi hoidetaan tuhansia pikkulapsia vuosittain.
Australialaisen tutkimuksen mukaan vähintään yksi kolmesta
kävelytuolia käyttävästä lapsesta saa vammoja jossakin
vaiheessa. Yhdistyneen kuningaskunnan Child Accident Prevention Trustin
tekemässä tutkimuksessa arvioitiin, että kaikista
vauvatarvikkeista juuri kävelytuolit aiheuttavat eniten vammoja lapsille.
Kävelytuoleihin liittyvät tapaturmat, kuten tuolin kaatuminen tai
putoaminen portaista, voivat olla erittäin vakavia, koska useimmissa
tapauksissa niihin liittyy päävammoja. EU-standardin mukaan
kävelytuolille on tehtävä valmistusvaiheessa vakaustestit, ja
tuolit on suunniteltava niin, että pyritään
vähentämään tapaturmariskiä. Jäsenvaltiot tukivat
komission ehdotusta standardin käyttöönotosta yleistä
tuoteturvallisuutta käsittelevässä komiteassa marraskuussa 2008,
ja myös Euroopan parlamentti suhtautuu siihen myönteisesti. Standardi
tarjoaa kaikille talouden toimijoille ja markkinavalvontaviranomaisille yhden
selkeän viitteen, josta ne voivat tarkistaa kävelytuolien
turvallisuuteen liittyvät seikat niiden valmistuksen, tuonnin ja
tarkastuksen yhteydessä.
”Tämän standardin avulla voidaan parantaa EU:n nuorimpien ja
haavoittuvimpien kansalaisten turvallisuutta”, totesi EU:n
kuluttaja-asioista vastaava komissaari Meglena Kuneva. ”Vaikka vanhempien
tai aikuisten valvonta onkin lapsen tärkein suoja, myös
lastentarvikkeiden valmistukseen liittyvät varotoimet ovat erittäin
tärkeitä.”
Mikä on kävelytuoli?
Kävelytuolit ovat pyörillä varustettuja laitteita, joiden
avulla pikkulapset, jotka eivät vielä osaa kävellä,
pääsevät liikkeelle käyttämällä jalkojaan.
Niitä ryhdytään yleensä käyttämään heti,
kun vauva osaa istua tuetta, ja käytetään siihen asti, kun vauva
oppii kävelemään. Kävelytuoleja käyttävät
noin 6–15 kuukauden ikäiset lapset.
Mistä ongelmassa on kyse?
Kävelytuoleista aiheutuu vammoja tuhansille lapsille vuodessa EU:ssa.
Kävelytuoleihin liittyvät tapaturmat johtuvat pääasiassa
putoamisesta portaissa tai tuolin kaatumisesta etenkin lasten
yrittäessä liikkua epätasaisilla alustoilla kuten kynnysten tai
mattojen reunojen yli. Näistä aiheutuvat vammat voivat olla
erittäin vakavia, koska suurimmassa osassa tapauksista ne kohdistuvat
lapsen päähän.Portugalista saatujen tietojen mukaan 850 7–15 kuukauden
ikäistä lasta tarvitsee ensiapuhoitoa kävelytuoleista
aiheutuneiden vammojen
vuoksi.[1] Puolet tapauksista
johtuu putoamisesta portaissa, ja yli 60 prosenttia vammoista kohdistuu
päähän.
Yhdistyneessä kuningaskunnassa Child Accident Prevention Trust
-järjestö on arvioinut, että kävelytuolit aiheuttavat
enemmän tapaturmia kuin mitkään muut vauvatarvikkeet: vuonna 2002
sairaalahoitoon otettiin kävelytuoliin liittyvän tapaturman vuoksi yli
2 350 lasta, joista lähes 70 prosenttia oli alle yksivuotiaita.
Toulousen yliopistollisessa sairaalassa vuosina 2003–2006 tehdyn
tutkimuksen mukaan lasten ensiapuosastolla hoidettiin 178 7–12 kuukauden
ikäistä lasta, koska he olivat pudonneet
kävelytuolista.Laitteen aiheuttamien tapaturmien
lisääntymisen vuoksi jäsenvaltiot pyysivät, että
sitä koskeva turvallisuusstandardi vahvistettaisiin EU:n tasolla.
Miten menettely toimii? 
Standardin laati Euroopan standardointikomitea CEN, ja jäsenvaltioiden
markkinavalvontaviranomaiset käyttävät jo sitä
tarkastaessaan, onko markkinoilla vaarallisia lastentarvikkeita. Tällaiset
EU-standardit ovat vapaaehtoisia, mutta EU:n virallisessa lehdessä
julkaistun standardin mukaan valmistettujen tuotteiden oletetaan olevan
turvallisia. Jos valmistaja päättää poiketa EU-standardista,
hänen on varmistettava, että tuote täyttää
vähintäänkin samat turvallisuustasot ja -vaatimukset kuin
standardissa. Tämä edellyttää merkittäviä
lisäsertifiointimenettelyitä, jotka voidaan välttää
yksinkertaisesti käyttämällä EU-standardia. Itse asiassa
EU-standardeista tulee yleensä teollisuudenalan normi.
Mitkä ovat uuden standardin tärkeimmät muutokset ja
osat?
Kävelytuoleista johtuva suurin riski on kaatuminen. Tästä
syystä uudessa standardissa asetetaan vakaustestit ja -vaatimukset, jotka
pienentävät kaatumisriskiä. Uuteen standardiin (viite: EN
1273:2005) sisältyy kävelytuolien valmistukseen liittyviä
vaatimuksia ja testejä, joiden tarkoituksena on tehdä
kävelytuoleista sellaisia, että lapset eivät ulotu niin hyvin
vaarallisiin esineisiin eivätkä kaadu niin helposti esimerkiksi
portaissa tai kääntyessään.
Aikuisille suunnatut varoitukset ja ohjeet ovat erityisen tärkeitä
pyrittäessä takaamaan kävelytuolien turvallinen käyttö,
koska viime kädessä on valvovan aikuisen tehtävänä
varmistaa, että kävelytuolissa olevan lapsen ympäristö on
mahdollisimman turvallinen. Kävelytuoleja ei myöskään
pitäisi käyttää apuvälineenä
kävelemään opettelemisessa, ja niiden pitkäaikainen
käyttö voi haitata lapsen luonnollista kävelykyvyn
kehitystä. Tästä syystä standardissa edellytetään
myös, että kävelytuoleissa on ohjeet, joissa
kiinnitetään aikuisten huomio siihen, että tuotetta ei ole
tarkoitettu lapsille, joiden paino ylittää tietyn rajan tai jotka ovat
liian nuoria istumaan tuetta.
Lisätietoja:
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report, 2006.
