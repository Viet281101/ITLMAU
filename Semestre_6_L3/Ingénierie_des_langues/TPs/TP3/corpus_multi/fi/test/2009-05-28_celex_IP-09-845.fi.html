IP/09/ 845   Bryssel 2 8. toukokuuta 2009   Euroopan komissio kirjaa saavutuksiaan vuosina 2004–2009  Euroopan komissio on tänään, Euroopan parlamentin vaalien alla, julkistanut asiakirjan toimikautensa saavutuksista. Komissio on saanut laajentuneen EU:n toimimaan kansalaisten hyväksi ja lisännyt 27 jäsenvaltion unionin vakautta ja vaurautta. Se on tarttunut päättäväisesti finanssi- ja talouskriisin ongelmiin ja soveltanut toimintamallia, jossa ilmastonmuutoksen torjuntaa ja energiatoimitusten turvaamista käsitellään kokonaisuutena. Se on pyrkinyt varmistamaan, että globalisaatio lisäisi osallisuutta, etenisi säännellymmin ja heijastaisi eurooppalaisia arvoja.   Komission puheenjohtaja José Manuel Barroso muistutti, että nykyinen komissio on ollut laajentuneen, 27 jäsenvaltion muodostaman unionin ensimmäinen. Se on joutunut toimimaan erittäin haastavissa olosuhteissa taloudellisen ja sosiaalisen murroskauden aikana mutta kuitenkin onnistunut pitämään kiinni keskeisistä arvoistaan ja tavoitteistaan, joiden ansiosta unioni on menestynyt. Barroson komissio on vaikuttanut merkittävästi Euroopan tulevaisuuden kehitykseen.  Barroso sanoi olevansa erityisen ylpeä komission toiminnasta talous- ja finanssikriisin voittamiseksi, EU:n pitkälle tähtäävistä suunnitelmista ilmastonmuutoksen torjumiseksi ja todellisen eurooppalaisen energiapolitiikan määrittelystä. EU:lla on suuret vaikutusmahdollisuudet globalisaatiossa, ja se voi edistää eurooppalaisia arvoja ja Euroopan etuja ympäri maailmaa. Barroso korosti nyt olevan Euroopan kansalaisten vuoro ilmaista näkemyksensä tulevaisuudesta Euroopan parlamentin vaaleissa ja kehotti kansalaisia käyttämään demokraattista oikeuttaan.  Komission saavutuksia käsitellään tänään julkaistussa kattavassa asiakirjassa, joka on saatavilla kaikilla EU:n virallisilla kielillä.  Barroson komissio on rakentanut viiden viime vuoden aikana luottamusta kansalaisten, talouselämän toimijoiden, jäsenvaltioiden ja Euroopan parlamentin keskuudessa. Se on osoittanut kykenevänsä vaativiin mutta realistisiin aloitteisiin ja niiden käytännön toteuttamiseen. Se on onnistunut tässä käynnissä olevasta institutionaalisesta muutoksesta ja vallitsevasta talouskriisistä huolimatta.  Komission toimikauden aikana on saatu aikaan merkittävää uutta lainsäädäntöä, jonka myötä yhtenäismarkkinat palvelevat ennen kaikkea kansalaisten etua: esimerkiksi matkustajien oikeuksia on parannettu, matkapuhelinmaksuja alennettu ja tilisiirtoja maasta toiseen on helpotettu. Komissio on myös yksinkertaistanut EU:n lainsäädäntöä ehdottamalla, että säädöksistä poistetaan lähes 10 prosenttia tarpeettomina ja etenkin pienten ja keskisuurten yritysten hallinnollista taakkaa kevennetään.  Komission panostus kasvuun ja työllisyyteen uudistetun Lissabonin strategian ja tarkistetun vakaus- ja kasvusopimuksen avulla on parantanut Euroopan asemaa vallitsevassa talous-, finanssi- ja työllisyyskriisissä. Komissio oli ensimmäinen kansainvälinen instituutio, joka sai aikaan uskottavan elvytyssuunnitelman. Se on myös johtanut toimia, joilla on ratkottu arvoltaan alentuneisiin omaisuuseriin, pääomapohjan vahvistamiseen, valtiontukiin ja tiettyjen alojen (esim. autoteollisuus) pelastus- ja elvytyssuunnitelmiin liittyviä kysymyksiä. Komissio johtaa kriisien vastatoimia G20-ryhmittymässä ja Euroopan tasolla Larosièren raportin suositusten mukaisesti.  Barroson komissio on ohjannut ilmastonmuutokseen ja energiaan liittyvää asennemuutosta Euroopassa. Sen valmistelema, pitkälle tähtäävä lainsäädäntöpaketti osoittaa, että Eurooppa on valmis näyttämään mallia, myös Kööpenhaminan ilmastonmuutoskokousta valmisteltaessa. Se varmistaa, että talouskriisiin liittyvät lyhyen aikavälin toimet sopivat yhteen EU:n pidemmän aikavälin tavoitteiden kanssa.   Euroopan komissio on tehnyt paljon töitä myös maailmalla köyhyyden vähentämiseksi sekä maailmanlaajuisten terveyskysymysten ja muuttoliikettä ja turvallisuutta koskevien kysymysten ratkaisemiseksi. Se on käyttänyt vaikutusvaltaansa Georgian, Lähi-idän ja Afrikan kriisien yhteydessä. Se on myös investoinut alueelliseen vakauteen naapurialueillaan ja edistänyt toimivia ja pitkälle tähtääviä kumppanuussuhteita maailmanvaltojen kanssa puolustaakseen eurooppalaisia etuja ja arvoja.   Enemmän on kuitenkin vielä tehtävä. Dohan kauppaneuvottelukierros on kesken. Komissio on tehnyt useita ehdotuksia rahoitusmarkkinoiden uudistamiseksi, työllisyyden kohentamiseksi ja muiden akuuttien haasteiden ratkaisemiseksi, mutta näitä ehdotuksia ei ole vielä lopullisesti hyväksytty. Samalla kun komissio pyrkii saamaan talouskriisin vaikutukset hallintaansa, sen on valvottava, että unioni selviytyy kriisistä entistä vahvempana. Komissio pitää Lissabonin sopimuksen ratifiointia edelleen keskeisen tärkeänä, koska se antaa unionille paremmat toimintamahdollisuudet.   Barroson komissio on ehdottanut ratkaisuja useisiin nykypäivän ongelmiin. Talouden elvytyssuunnitelma, toimet ilmastonmuutoksen torjumiseksi ja energian toimitusvarmuuden parantamiseksi, Euroopan globalisaatiorahasto, miljardin euron elintarvikerahasto kehitysmaita varten, Euroopan innovaatio- ja teknologiainstituutti, viiden miljardin euron energia- ja laajakaistahankkeet sekä muuttoliikeasioiden käsittelytapa ovat kaikki saaneet alkunsa komission aloitteista. Komissio on näyttänyt, että EU toimii 27 jäsenen kokoonpanolla, johtaa keskustelua ja saa aikaan tuloksia. Se on ollut johtava voima eurooppalaisten etujen ajamisessa. Se on rakentanut konsensusta kaikkien 27 jäsenvaltion välillä kaikissa Eurooppa-neuvoston kokouksissa niin hyvinä kuin huonoinakin aikoina. Tämän perinnön nykyinen komissio jättää seuraajalleen.  Tausta Barroson komissio aloitti toimikautensa 22. marraskuuta 2004. Toimikausi päättyy 31. lokakuuta 2009.  Komissio on antanut viimeisten neljän ja puolen vuoden aikana pitkälle tähtääviä säädösehdotuksia. Euroopan parlamentti ja neuvosto ovat hyväksyneet vuoden 2005 alusta alkaen yli 470 ehdotusta yhteispäätösmenettelyssä. Lisätietoja komission saavutuksista eri politiikan aloilla on saatavissa kunkin komissaarin kabinetista. Asiakirja komission saavutuksista on saatavissa seuraavasta osoitteesta:   http://ec.europa.eu/commission_barroso/president/priorities/bilan/index_en.htm
