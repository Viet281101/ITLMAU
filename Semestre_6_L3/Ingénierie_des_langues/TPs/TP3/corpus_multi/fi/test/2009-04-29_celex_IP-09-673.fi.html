IP/09/673
Bryssel 29. huhtikuuta 2009Komissio antaa lisäohjeita johtajien
palkkojen ja palkkioiden rakenteesta ja
määrittämisestäEuroopan komissio on antanut suosituksen
pörssiyhtiöiden johtajien palkitsemisjärjestelmästä.
Suosituksella täydennetään aiempia suosituksia 2004/913/EY ja
2005/162/EY. Tarkoituksenmukaisella palkka- ja palkkiopolitiikalla taataan,
että palkitseminen perustuu tuloksiin, ja kannustetaan johtajia
varmistamaan yhtiön keskipitkän ja pitkän aikavälin
elinkelpoisuus. Nykyinen johtajien palkitsemista koskeva suositus perustuu
ajatukseen tulosperusteisesta palkitsemisesta ja tietojen antamiseen
palkitsemispolitiikasta. Uudessa suosituksessa annetaan lisäohjeita
tulosperusteisen palkitsemisen toteuttamisesta esittämällä
parhaat toimintatavat, joita tulisi noudattaa palkitsemispolitiikan
suunnittelussa. Suosituksessa keskitytään joihinkin johtajien palkka-
ja palkkiorakenteeseen liittyviin näkökohtiin sekä johtajien
palkkoja ja palkkioita koskevaan päätöksentekomenettelyyn, johon
sisältyy myös osakkaiden harjoittama valvonta. Lisäksi komissio
on antanut suosituksen rahoituspalvelualan palkka- ja palkkiopolitiikasta (ks.
IP/09/674).
Sisämarkkinoista ja palveluista vastaavan komissaarin Charlie McCreevyn
mukaan pörssiyhtiöiden toimitusjohtajien
kannustinjärjestelmät ovat liian usein olleet syynä siihen,
että yhtiöitä on johdettu lyhytnäköisesti, ja joskus
niillä on myös palkittu johtajia epäonnistumisesta. Komissaarin
mielestä nykyisiä EU-sääntöjä on
täydennettävä antamalla lisäohjeita tietyistä
keskeisistä kysymyksistä, jotka liittyvät johtajien palkkojen ja
palkkioiden rakenteeseen. Lisäksi komissio on vahvistanut johtajien
palkkoja ja palkkioita koskevaa päätöksentekomenettelyä,
johon sisältyy myös osakkaiden harjoittama valvonta. Komissaarin
mielestä komission viesti on hyvin selvä: johtajien palkoilla ja
palkkioilla on oltava selvä kytkös tuloksiin, eikä johtajia
tulisi palkita epäonnistumisesta.
Uudessa suosituksessa kehotetaan jäsenvaltioita muuttamaan johtajien
palkkojen ja palkkioiden rakennetta seuraavasti:Erorahojen (”kultaisten kädenpuristusten”) ylärajaksi
olisi asetettava johtajan kahden vuoden kiinteä palkka, eikä erorahoja
saisi maksaa, jos eroaminen johtuu epäonnistumisesta.
Palkkojen ja palkkioiden kiinteiden ja muuttuvien osien olisi oltava
tasapainossa, ja muuttuvien osien maksaminen olisi kytkettävä ennalta
määriteltyihin ja mitattavissa oleviin tulosperusteisiin, joilla
lujitetaan palkitsemisen riippuvuutta tuloksista. 
Yhtiöiden pitkän aikavälin elinkelpoisuutta olisi tuettava
tasapainottamalla pitkän ja lyhyen aikavälin tulosperusteet, joiden
pohjalta johtajia palkitaan, sekä lykkäämällä palkkojen
ja palkkioiden muuttuvien osien maksamista ja soveltamalla
vähimmäisaikoja, joiden kuluessa osakeoptioiden
käyttöoikeuksia ja osakkeiden omistusoikeuksia ei siirretä
saajalle (vähintään kolme vuotta). Osa osakkeista olisi
säilytettävä työsuhteen päättymiseen saakka. 
Yhtiöillä tulisi olla mahdollisuus vaatia palkkojen ja palkkioiden
muuttuvat osat takaisin, jos ne on maksettu sellaisten tietojen perusteella,
jotka ovat osoittautuneet selvästi virheellisiksi.
Suosituksessa kehotetaan myös jäsenvaltioita muuttamaan
johtajien palkkoja ja palkkioita koskevaa
päätöksentekomenettelyä seuraavasti:Nykyisen suosituksen tiettyjä ohjeita, jotka koskevat palkka- ja
palkkiotietojen antamista, olisi laajennettava, jotta osakkaat saisivat paremman
käsityksen palkitsemispolitiikasta.
Olisi varmistettava, että osakkaat ja erityisesti
yhteisösijoittajat osallistuvat yhtiökokouksiin ja
käyttävät harkiten äänioikeuksiaan johtajien palkkoja
ja palkkioita koskevissa kysymyksissä.
Eturistiriitojen välttämiseksi hallintoelinten jäseniä,
jotka eivät kuulu toimivaan johtoon, ei tulisi palkita osakeoptioilla.
Palkkiokomitean asemaa ja toimintaa olisi vahvistettava uusilla
periaatteilla, joiden tavoitteena on a) määritellä
palkkiokomitean koostumus, b) velvoittaa palkkiokomitean jäsenet olemaan
läsnä yhtiökokouksissa, joissa keskustellaan yhtiön palkka-
ja palkkiopolitiikasta, jotta he voisivat tiedottaa asiasta osakkaille, ja c)
välttää palkkioasioissa neuvoviin konsultteihin liittyvät
eturistiriidat. Suosituksessa on otettu huomioon toimet, joita
monet jäsenvaltiot ovat jo toteuttaneet finanssikriisin johdosta, ja
pyritty tukemaan tätä kehitystä
määrittelemällä parhaat toimintatavat, joilla voidaan
varmistaa, että EU:ssa noudatetaan yhtenäisempää linjaa.
Komissio seuraa tarkasti suosituksen soveltamista ja julkistaa seurannan
perusteella tulostauluja. 
Komissio tarkastelee molempia suosituksia vuoden kuluttua uudelleen
niistä saatujen kokemusten ja seurannan tulosten valossa ja antaa
arviointikertomuksen siitä, miten jäsenvaltiot ovat suosituksia
noudattaneet.
Koko suositus on saatavissa seuraavasta osoitteesta:
http://ec.europa.eu/internal_market/company/directors-remun/index_en.htm
MEMO/09/213
