IP/09/1166 Bryssel 22. heinäkuuta 2009 Oikeuslaitoksen uudistaminen ja korruption kitkeminen Bulgariassa ja Romaniassa edellyttävät poliittista konsensusta Uudistusten tekeminen edellyttää puoluerajat ylittävää poliittista tukea molemmissa maissa. Mutta se ei yksin riitä vakuuttavien tulosten saamiseksi oikeuslaitoksen uudistamisessa, korruption kitkemisessä ja Bulgarian osalta järjestäytyneen rikollisuuden torjunnassa. Tässä on komission tänään antamien kahden kertomuksen keskeinen päätelmä. Romania esitti viime vuonna käsiteltäväksi tärkeitä ehdotuksia rikos- ja yksityisoikeuden sekä oikeuskäsittelyjen uudistamiseksi, mutta tarvitaan enemmän poliittista tukea, jotta riippumaton oikeuslaitos voisi antaa ratkaisunsa nopeasti ja tehokkaasti korkean tason korruptiotapauksissa. Bulgaria on aloittanut syyttäjälaitoksensa uudistamisen, mistä on seurannut syytteiden ja tuomioiden määrän lisääntyminen. Mutta korruption ja järjestäytyneen rikollisuuden torjunta edellyttävät vahvempaa poliittista tukea, minkä pitäisi olla uuden hallituksen tärkein tehtävä. Komissio toteaa, että Bulgariassa ja Romaniassa tarvitaan lisää tukea ja valvontaa, ja kehottaa muita jäsenvaltioita jatkamaan molempien maiden tukemista niiden uudistusprosesseissa. Maita koskevissa kertomuksissa esitetään useita konkreettisia, uudistusprosesseja ohjaavia suosituksia toteutettavaksi ensi vuoden aikana.  Euroopan komission puheenjohtaja José Manuel Barroso totesi: ”Uudistusten tekeminen edellyttää kaikki poliittiset puolueet ja instituutiot käsittävää kansallista poliittista konsensusta. Nyt tarvitaan vakuuttavia tuloksia. Bulgarian ja Romanian sekä kaikkien Euroopan kansalaisten on ymmärrettävä, ettei kukaan ole lain yläpuolella. Toivon, että molempien maiden hallitukset alkavat panna ripeästi täytäntöön komission ehdottamia konkreettisia suosituksia.”  Komission analyysi perustuu Bulgarian ja Romanian viranomaisten arvioon niiden edistymisestä uudistusprosesseissa sekä jäsenvaltioiden, kansainvälisten organisaatioiden, riippumattomien asiantuntijoiden ja muiden lähteiden tietoihin, niin kuin aikaisemmissakin kertomuksissa.  Komissio on tehnyt useita tarkastusmatkoja Bulgariaan ja Romaniaan. Joillakin matkoilla oli mukana myös korkean tason asiantuntijoita muista jäsenvaltioista.  Kertomuksissa otetaan lisäksi huomioon Bulgarian ja Romanian vastaukset komission yksityiskohtaisiin kyselyihin.   Bulgarian etenemistä koskevassa kertomuksessa todetaan, että asenneilmasto on muuttunut myönteisemmäksi ja että maassa on toteutettu useita teknisiä toimenpiteitä vastauksena komission heinäkuussa 2008 antamaan kertomukseen. Bulgaria on ryhtynyt toimiin parantaakseen syyteharkintaa vakavaan rikollisuuteen liittyvissä tapauksissa. Syyttäjälaitoksen uudelleenjärjestely ja menetelmien muuttaminen ovat johtaneet siihen, että syytteiden määrä on kasvanut, varsinkin silloin, kun on kyse EU-varojen väärinkäytöstä. On myös annettu ensimmäisiä tuomioita järjestäytynyttä rikollisuutta koskevissa tapauksissa. Lisäksi Bulgaria on analysoinut, miksi vakavaa rikollisuutta koskevissa tapauksissa on viivytyksiä. Se on myös antanut suosituksia oikeudenkäyntimenettelyjen nopeuttamiseksi. Osa suosituksista on pantu täytäntöön, mikä on johtanut eräiden tapausten nopeaan käsittelyyn. Ylimmän tuomarineuvoston tarkastus on johtanut rohkaiseviin tuloksiin, mikä on yhdessä kassaatiotuomioistuimen toiminnan kanssa osaltaan auttanut parantamaan lainsäädännön yhdenmukaista soveltamista.  Nämä edistysaskeleet eivät ole vielä parantaneet bulgarialaisten arkea. Yleisen käsityksen mukaan oikeuslaitos Bulgariassa on hidas eikä laki ole sama kaikille. Väitetään myös, että eräisiin syyttäjiin ja tuomareihin olisi mahdollista vaikuttaa. Lisäksi Bulgaria kärsii edelleen vanhentuneesta rikoslaista ja liiallisista muodollisuuksista lainkäytössä. Oikeuslaitoksen perinpohjaista uudistamista ei ole vielä aloitettu, ja viimeaikaisten uudistamispyrkimysten tulokset ovat jääneet hajanaisiksi. Uudistusten tekeminen edellyttää riittävän laajaa poliittista konsensusta ja vakuuttavaa strategiaa, jotta järjestäytyneen rikollisuuden ja korruption torjunta voitaisiin saada tärkeimmäksi tavoitteeksi Bulgariassa. Kertomuksessa Bulgarialta vaaditaan yksiselitteistä pitkän aikavälin poliittista sitoutumista viimeaikaisten edistysaskelten tukemiseen ja vauhdittamiseen, jotta saataisiin tuntuvampia tuloksia korkean tason korruptiota ja järjestäytynyttä rikollisuutta koskevien tapausten tutkinnassa, syytteeseenpanossa ja tuomitsemisessa.  Romaniaa koskevan kertomuksen mukaan viranomaiset ovat reagoineet tehokkaasti komission helmikuussa 2009 antamassa välikertomuksessa mainitsemiin ongelmiin antamalla uuden rikoslain ja siviililain sekä esittämällä käsiteltäväksi ehdotuksia oikeuskäsittelyjen uudistamiseksi. Korkean tason korruptiotapauksista on nostettu jatkuvasti syytteitä, ja sen ohella on parannettu tuomioistuinten ja syyttäjäviraston henkilöstötilannetta. Lisäksi on toteutettu toimia oikeuskäytännön yhtenäisyyden parantamiseksi. Esimerkkejä tästä ovat yleisen syyttäjän tekemät lainkäytöllisiin syihin perustuvat muutoksenhaut ja työryhmän antamat suositukset. Viranomaisten lahjomattomuutta valvova kansallinen virasto (ANI) on aloittanut toimintansa, ja se on saavuttanut hyviä tuloksia varallisuutta koskevien ilmoitusten seurannassa. ANI:n oikeuteen viemissä ensimmäisissä oikeustapauksissa odotetaan edelleen tuomioita.  Nämä uudistamispyrkimykset ovat kuitenkin jääneet hajanaisiksi. Ne eivät ole vielä vakiintuneet eikä niistä ole saatu Romanian kansalaisia hyödyttäviä käytännön tuloksia. Parlamentin olisi osoitettava olevansa täysin sitoutunut korkean tason korruption torjuntaan. Myös aloitteellisuuden puute paikallisen korruption torjumisessa on ilmeistä. Oikeuskäytännössä esiintyy edelleen ristiriitaisuuksia, ja poikkeusasetusten ja täytäntöönpanosääntöjen hajanaisuus aiheuttaa oikeudellista epävarmuutta. Yleisesti ottaen uudistusten tueksi ei ole vielä saatu aikaan laaja-alaista poliittista konsensusta todellisten uudistusten tekemiseksi. On todellinen vaara, että lainsäädännön, täytäntöönpanosääntöjen ja käytänteiden yhä kasvava verkko, mikä on tuloksena poliittisten puolueiden jatkuvasta keskinäisestä taistelusta, voi johtaa siihen, että unohdetaan perimmäinen tavoite, joka on riippumattoman vakaan oikeuslaitoksen luominen. Kertomuksessa Romanialta edellytetään poliittista konsensusta, jotta varmistettaisiin oikeuslaitoksen riippumattomuus ja jotta korruptiotapausten puolueettomassa tutkinnassa päästäisiin nopeasti ja tehokkaasti ratkaisuihin. Kertomusten mukaan Bulgariassa ja Romaniassa tarvitaan lisää tukea ja valvontaa niiden uudistusprosessien tukemiseksi, kunnes ne täyttävät kaikki arviointiperusteet ja yhteistyö- ja seurantamekanismi voidaan kumota. Taustaa Komissio perusti 1. tammikuuta 2007 yhteistyö- ja seurantamekanismin, jonka avulla arvioidaan Bulgarian ja Romanian antamia sitoumuksia, jotka liittyvät oikeuslaitoksen uudistamiseen sekä korruption ja järjestäytyneen rikollisuuden torjuntaan. Komissiota on pyydetty raportoimaan säännöllisesti toteutetuista toimenpiteistä. Komissio antoi ensimmäisen kertomuksensa 27. kesäkuuta 2007 ja on sen jälkeen raportoinut puolivuosittain. Komission tänään julkaisemissa kertomuksissa arvioidaan edistystä liittymisen yhteydessä asetettujen oikeuslaitoksen uudistamista, korruption torjuntaa ja Bulgarian osalta järjestäytyneen rikollisuuden torjuntaa koskevien arviointiperusteiden täyttämisessä. Kertomukset perustuvat Bulgarian ja Romanian hallitusten, näissä maissa sijaitsevien komission ja jäsenvaltioiden edustustojen, kansalaisyhteiskunnan järjestöjen, yhdistysten ja asiantuntijoiden tietoihin. Komission kertomuksia on täydennetty kumpaakin maata koskevilla perusteellisilla teknisillä raporteilla.  Yksityiskohtaisempi katsaus yhteistyö- ja seurantamekanismiin ja suojalausekkeisiin on asiakirjassa   MEMO/07/260   . Kertomukset ovat saatavilla kokonaisuudessaan seuraavalla verkkosivustolla:    http://ec.europa.eu/dgs/secretariat_general/cvm/index_en.htm
