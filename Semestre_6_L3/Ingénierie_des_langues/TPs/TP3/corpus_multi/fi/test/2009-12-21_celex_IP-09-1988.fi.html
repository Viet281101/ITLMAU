IP/09/ 1988   Bryssel 21. joulukuuta 2009 EU:n Syö terveesti -kampanja: aarteenetsintä loppusuoralla Aarteenetsintäkilpailu on avoinna kaikkien EU-maiden lapsille ja nuorille, jotka haluavat testata tietonsa tasapainoiseen ruokavalioon ja terveellisiin elämäntapoihin liittyvässä aihepiirissä. Samalla he saavat lisätietoa hedelmien, vihannesten ja maitotuotteiden terveellisyydestä. Luvassa on hienoja palkintoja urheiluvälineistä keittiökoneisiin. Viimeinen osallistumispäivä on 31. joulukuuta 2009.  Kampanjan tunnuksena on "Syö, juo ja liiku". Sen verkkosivut avasi 28. syyskuuta komissaari Mariann Fischer Boel (ks.   IP/09/1366   ). Verkkosivuilla seikkailee ruoasta tarinoivia hedelmiä, vihanneksia ja maitotuotteita, jotka ovat saaneet maukkaannäköiset ja urheilulliset hahmot. Aarteenetsinnässä on kahdeksan kysymyssarjaa, joissa kussakin on kaksi kysymystä. Maukkaan porukan hahmot auttavat löytämään vastaukset verkkosivuilta. Osallistujien on oltava alle 16-vuotiaita. Palkintoina on urheiluvälineitä ja tavaroita, joiden avulla vuosi 2010 käynnistyy vauhdikkaasti, esimerkkeinä vaikkapa maastopyörä, mehulinko ja pöytätennispeli. Taustaa  Syö terveesti -kampanja järjestetään rinnan EU:n kouluhedelmäkampanjan ja koulumaitokampanjan kanssa. Myös näillä kampanjoilla pyritään tasapainottamaan lasten ja nuorten ruokavaliota ja muuttamaan ruokailutottumuksia terveellisemmiksi.  Syö terveesti -kampanja vie viestiä " Syö, juo, liiku " suoraan kouluihin. Maukkaan porukan kiertue vieraili Belgiassa, Ranskassa, Britanniassa, Irlannissa, Virossa, Liettuassa ja Puolassa ja tavoitti yli 17 000 koululaista ja opettajaa. Kiertueesta saatu palaute on ollut hyvin myönteistä, ja koulujen arvion mukaan tapahtuma oli kiinnostava, opettavainen ja interaktiivinen. Jatkoa pitäisi olla luvassa, sillä uudelle kiertueelle on kova kysyntä kouluissa eri puolilla EU:ta.  Koululaisten ruokailutottumusten parantamiseen tähtäävää kampanjaa tukevat belgialainen tennistähti Justine Henin, jolta on saatu videotervehdys, sekä 8-vuotias Guinnessin ennätysten kirjaan päässyt Rosolino Cannio. Verkkosivuilta löytyy myös vinkkejä ja ohjeita, joiden avulla vanhemmat voivat saada lapsensa syömään kunnon aamiaisen tai valitsemaan terveellisiä välipaloja. Opettajien nurkkaukseen on kerätty parhaat aloitteet ja opetusmateriaalia kaikilla EU-kielillä opetuksen tueksi. Verkkosivuilla on myös Tosiseikkoja ja lukuja -osio. Äskettäisessä Eurobarometri-kyselyssä kolme neljästä vastaajasta oli ”täysin samaa mieltä” siitä, että ”nykyään näyttää olevan enemmän ylipainoisia lapsia kuin viisi vuotta sitten”. EU:ssa onkin noin 22 miljoonaa ylipainoista lasta, joista 5 miljoonaa on liikalihavia. Lisätietoja: Maukas porukka –kampanja:    http://ec.europa.eu/agriculture/tasty-bunch/    Aarteenetsintä:    http://ec.europa.eu/agriculture/tasty-bunch/treasure-hunt/index_fi.htm    Ajantasaista audiovisuaalista materiaalia löytyy osoitteesta:    http://ec.europa.eu/agriculture/tasty-bunch/press-corner/index_en.htm?press=audiovisual
