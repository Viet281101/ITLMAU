IP/09/ 941   Bryssel den 17 juni 2009 Europeiska kommissionen uppmanar dig att föreställa dig en ny värld … med hjälp av fotografier  Med anledning av det europeiska året för kreativitet och innovation 2009 har Europeiska kommissionen precis lanserat fototävlingen ”Föreställ dig en ny värld”. Yrkesfotografer och amatörfotografer i alla åldrar från hela EU uppmanas att ge utlopp för sin kreativitet. En jury med framstående medlemmar kommer att välja ut vinnarna, som kommer att få priser i form av fotoutrustning och resor till städer i EU. Tävlingen har en egen webbplats:   www.imagine2009.eu   . Sista dag för att lämna in foton är den 31 augusti 2009.  Föreställningsförmågan är livsviktig för människan. Den hjälper oss att ge mening åt våra erfarenheter och förstå den kunskap vi förvärvat. Tack vare vår föreställningsförmåga kan vi förstå världen. I dessa tider av snabba förändringar måste vi vara flexibla och kreativa, till fullo utnyttja vår föreställningsförmåga och förmåga till innovation och tänka oss in i framtiden.  Europeiska kommissionen uppmanar alla yrkesfotografer, amatörfotografer och fotografistuderande samt alla andra talanger att lämna in sina foton till tävlingen ” Föreställ dig en ny värld ”. Tävlingen är öppen för alla som bor i ett EU-land, ett kandidatland, Island, Liechtenstein eller Norge och som delar vår passion för fotografi.  Tävlingsjuryn för ”Föreställ dig en ny värld” kommer att ledas av Chris Wainwright , som är professor i fotografi och ordförande för European League of Institutes of the Arts (ELIA). Bidragen kommer att bedömas och vinnarna utses av en internationell jury med framstående yrkesutövare inom fotografi och konst: Claude Bussac , direktör för PhotoEspaña, Spanien, François Hébel , direktör för Rencontres d’Arles, Frankrike, Orsolya Kőrösi , verkställande direktör för ungerska fotografins hus, Ungern, Vangelis Ioakimidis , direktör för fotografimuseet i Thessaloniki, Grekland, Elina Brotherus , fotograf och videokonstnär, Finland, och Klavdij Sluban , fransk fotograf med slovenskt ursprung.  Den europeiska allmänheten kommer att kunna utse vinnaren av priset ” Allmänhetens favorit ” genom en omröstning på nätet. De fyra vinnarna kommer att få fina priser i form av kameror, fotoutrustning och resor till europeiska städer samt ett stort erkännande sin talang på den europeiska scenen.   Denna fototävling är ett av många evenemang som Europeiska kommissionen anordnar med anledning av det europeiska året för kreativitet och innovation 2009.  Under mottot ” Tänk, Skapa, Förnya ” syftar det europeiska året 2009 till att öka medvetenheten om hur viktigt det är med kreativitet och innovation för personlig, social och ekonomisk utveckling. Genom att lägga vikt vid kreativitet och innovation vill EU forma Europas framtid i den globala konkurrensen genom att göra det möjligt för var och en av oss att tillvarata sin kreativa och innovativa potential. Vill du veta mer?  Tävlingens officiella webbplats:    www.imagine2009.eu    Officiell webbplats för det europeiska året för kreativitet och innovation:   http://create2009.europa.eu
