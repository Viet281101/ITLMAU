IP/09/300
Bryssel den 20 februari 2009Resultat fem år efter utvidgningen: ett
EU med varaktiga fördelar och bättre beredskap för att hantera
den aktuella krisenDen nyligen genomförda utvidgningen av
Europeiska unionen var en milstolpe i arbetet med att förena Europa, och
har medfört fördelar för medborgare i hela gemenskapen.
Ekonomiskt har utvidgningen lett till högre levnadsstandard i de nya
medlemsstaterna och skapat export- och investeringsmöjligheter för de
övriga. Den har även främjat demokrati, stabilitet och
säkerhet i hela EU. Ett utvidgat EU väger tyngre i globala
frågor, oavsett om det handlar om klimatförändringar eller
världsekonomin och hur den styrs. Efter fem år är EU inte bara
större, det är också starkare, mer dynamiskt och har en rikare
kultur. I den aktuella svåra globala situationen är den stora
utmaningen att stå emot de protektionistiska strömningar som skulle
förstöra de stora fördelarna för medborgarna som den
gränslösa gemensamma marknaden för 500 miljoner människor
har inneburit.    
”Utvidgningarna 2004 och 2007 var ett historiskt steg. De innebar
slutet på uppdelningen av Europa, befäste demokratin och skapade
ekonomiska fördelar för alla EU-länder genom större
konkurrenskraft, högre tillväxt och fler arbetstillfällen. Vi
får inte låta krisen överskugga denna obestridda framgång.
Tillsammans kan vi hitta en lösning på globala problem såsom
klimatförändringarna eller nya internationella finansiella styrmedel.
En och en uppnår vi ingenting”, säger
Joaquín Almunia, kommissionär med ansvar för ekonomiska och
monetära frågor.
Olli Rehn, kommissionär med ansvar för utvidgningen,
tillägger:” Utvidgningen har fungerat som en stabiliserande faktor
och en drivkraft för demokrati och rättssäkerhet i Europa.
Ekonomiskt har den inneburit fördelar för både nya och gamla
medlemsstater, liksom för EU som helhet. Området med fred och
välstånd har utvidgats till nästan 500 miljoner människor
och ökat vår betydelse på världsmarknaden.”
Det är nu fem år sedan EU tog in tio nya
medlemmar[1] från Central-
och Östeuropa och därigenom gjorde slut på flera decenniers
delning under kalla kriget. Ytterligare två länder, Bulgarien och
Rumänien, blev medlemmar 2007. Ett meddelande om EU fem år efter
utvidgningen visar att utvidgningen medförde stora ekonomiska fördelar
för båda sidor.  
Den utvidgade unionen är nu världens största integrerade
ekonomiska område, och står för över 30 % av
världens BNP och över 17 % av världshandeln. Detta gör
EU till en viktig global aktör som kan påverka globaliseringen till
medborgarnas fördel.
Inkomsten per capita i de nya medlemsstaterna har ökat från
40 % av de gamla medlemsstaternas genomsnitt 1999 till 52 % 2008, och
tillväxten låg i genomsnitt på 5,5 % 2004–2008
jämfört med 3,5 % 1999–2003. Detta har dock inte skett
på bekostnad av de gamla medlemsstaterna, vilkas årliga tillväxt
var cirka 2,2 % 2004–2008 med liknande siffror för perioden
1999–2003. 
Utvidgningen ökade också möjligheterna till handel. År
2007 gick nästan 80 % av de nya medlemsstaternas export till
övriga EU. De gamla medlemsstaterna ökade även sin
försäljning till de nya medlemsstaterna till cirka 7,5 % av sin
totala export 2007, jämfört med 4,75 % tio år tidigare.Arbetslösheten i de nya medlemsstaterna har sjunkit från ofta
mycket höga nivåer till nivåer liknande dem i övriga EU
– runt 7 % 2007. De gamla medlemsstaternas farhågor om en massiv
arbetskraftsinvandring har inte förverkligats. I de flesta
värdländer har antalet migrerande arbetstagare inte överstigit
1 % av den egna befolkningen i arbetsför ålder, och
arbetskraftsbrister har kunnat åtgärdas. Större delen av denna
migration har varit tillfällig – i Storbritannien har 50 % av
senare tidens migranter återvänt till sina ursprungsländer.
Den aktuella globala krisen skapar svårigheter för alla
länder, även inom EU, och arbetslösheten ökar överallt.Ett stort förenat EU är dock bättre rustat för att
åtgärda detta och andra problem än om medlemsstaterna skulle
agera på egen hand. EU har vidtagit samordnade åtgärder för
att stabilisera banksystemet och främja en ekonomisk
återhämtning. Tack vare dessa åtgärder, tillsammans med
andra åtgärder som håller på att utformas för att
återställa den viktiga kreditkanalen till ekonomin, kan vi
förvänta oss en gradvis återhämtning från och med
slutet av året.
De nya medlemsstater som nu har en starkt avstannande tillväxt får
stöd från de betydande medel som är tillgängliga via EU:s
sammanhållningspolitik, och med hjälp av betalningsbalansstödet
kan EU undsätta medlemsstater utanför euroområdet som
behöver tillfällig assistans. 
Tack vare de gemensamma bestämmelserna om konkurrens och statligt
stöd kan företagen konkurrera på samma villkor.
Genom Lissabonstrategin för tillväxt och sysselsättning
identifieras de reformer som ökar ekonomiernas tillväxtpotential och
gör dem motståndskraftigare mot globala problem.
Kommissionen samarbetar med medlemsstaterna om att omfördela Europeiska
socialfondens medel för att behålla arbetstillfällena i både
gamla och nya medlemsstater. Kommissionen strävar också efter att
minska krisens sociala verkningar, till exempel genom fonden för justering
för globaliseringseffekter.
Den reformerade stabilitets- och tillväxtpakten ger en solid ram
för att stimulera efterfrågan och skapa arbetstillfällen på
kort sikt, och samtidigt hålla en rak kurs mot sunda och hållbara
offentliga finanser på medellång och lång sikt. 
Full Communication and analytical report available on:
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years[1] Cypern, Estland,
Lettland, Litauen, Malta, Polen, Slovakien, Slovenien, Tjeckien och Ungern.
