IP/09/ 1697  Bryssel den 11 november 2009  Straffr ätt – att underlätta bevisupptagning i andra medlemsstater och garantera att bevisen får användas i domstol   Kommissionen har idag antagit en grönbok om ytterligare insatser för att förbättra samarbetet mellan medlemsstaterna när det gäller bevisupptagning i brottmål. Kommissionens avsikt är att ersätta de relativt fragmenterade bestämmelser på detta område som tillämpas idag med en enda rättsakt, som skulle bygga på principen om ömsesidigt erkännande av alla former av bevis, samt att införa gemensamma normer som garanterar att bevisen också får användas i domstol. Genom grönboken vill kommissionen rådfråga medlemsstaterna och andra berörda aktörer, både om den föreslagna färdriktningen och om en rad mer detaljerade frågor som är relevanta för detta arbete.  Kommissionens vice ordförande Jacques Barrot, med särskilt ansvar för politikområdet rättvisa, frihet och säkerhet, gjorde följande uttalande i samband med presentationen: ”I kampen mot gränsöverskridande brottslighet är det viktigt att rättvisan inte undergrävs på grund av skillnader mellan de olika medlemsstaternas rättssystem, eller på grund av att ett domstolsbeslut i en medlemsstat inte erkänns i en annan. Det är därför särskilt viktigt att främja en effektivare samverkan när det gäller alla former av bevisupptagning i brottmål, och på så sätt underlätta och vidareutveckla det rättsliga samarbetet mellan medlemsstaterna.”  De nu gällande reglerna för bevisupptagning i en annan medlemsstat återfinns i ett antal parallella rättsakter som bygger på olika principer och har olika räckvidd. Detta gör dem besvärliga att tillämpa och kan leda till tveksamhet hos rättstillämparna, ibland med följd att man använder en annan procedur för bevisupptagningen än den som skulle ha varit mest lämplig. Tillsammans kan dessa faktorer hindra ett effektivt samarbete över gränserna.   Frågan om att bevis som tagits upp i en medlemsstat ska tillåtas i domstol även i andra medlemsstater regleras dessutom bara indirekt idag, eftersom det saknas gemensamma normer för bevisupptagning. Detta får till följd att reglerna för bevisupptagning i brottmål bara får önskad verkan mellan medlemsstater som har jämförbara nationella normer på området.  Kommissionen vill därför fortsätta sina insatser för ett bättre samarbete mellan medlemsstaterna i fråga om bevisupptagning i brottmål, i linje med de mål den presenterade i sitt meddelande av den 10 juni 2009 – ”Ett område med frihet, säkerhet och rättvisa i allmänhetens tjänst".  Kommissionen överväger möjlighet en att dels ersätta de nuvarande bestämmelserna om bevisupptagning i brottmål med en enda rättsakt, som skulle bygga på principen om ömsesidigt erkännande av alla former av bevisning, dels att införa gemensamma normer för bevisupptagning i brottmål.   Målet med den nu presenterade grönboken är alltså att rådfråga medlemsstaterna och andra berörda aktörer, både om den föreslagna färdriktningen och om mer detaljerade frågor som är relevanta för arbetet.    http://www.ec.europa.eu/commission_barroso/barrot/welcome/default_sv.htm
