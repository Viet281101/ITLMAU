IP/09/506
Bryssel den 31 mars 2009Varumärkesskyddet i EU blir mycket
billigare och lättare att fåEuropeiska kommissionen och EU:s medlemsstater har
beslutat att ytterligare sänka de avgifter som gemenskapens myndighet
för tilldelning av EU-omfattande varumärkesrättigheter (OHIM,
Byrån för harmonisering inom den inre marknaden, i Alicante, Spanien)
tar ut för varumärkestilldelning, och att förenkla
ansökningsförfarandet. En första avgiftsminskning gjordes redan
2005 (IP/05/1289),
och denna nya sänkning kommer att göra det mycket billigare och
enklare för företag som är verksamma på EU:s inre marknad
att få varumärkesskydd. Man räknar med besparingar för
företagen på upp till 60 miljoner euro per år. De nya reglerna
ska gälla från första maj 2009.
Kommissionsledamoten med ansvar för inre marknaden och tjänster,
Charlie McCreevy, gav följande kommentar: ”Det här är
goda nyheter för företagen i EU. Den kraftiga avgiftsminskningen och
de förenklade förfarandena gör tillgången till
varumärkesskydd i EU mycket mer överkomlig och enkel. Därigenom
främjas företagsandan och den ekonomiska verksamheten, vilket är
av största vikt i dessa tider av ekonomisk kris. I synnerhet för
små och medelstora företag kan kostnaderna och förfarandena
för att få varumärkesskydd ofta vara tunga, och för dem
kommer dessa förbättringar att vara till stor glädje”.
OHIM:s chef, Wubbo de Boer, kommenterade: ”Om ett litet
företag skyddar sitt varumärke på EU-nivå handlar det
om att skydda företagets framtida rätt till fri tillgång till den
gemensamma europeiska marknaden för dess varor och tjänster. För
stora företag är EU-varumärket ett viktigt verktyg för den
internationella verksamheten.”
Avgiftsminskningen och förenklingen av förfarandet består i
huvudsak av att registreringsavgiften för gemenskapsvarumärken stryks.
Företagen betalar bara en ansökningsavgift och slipper den extra
avgiften för registrering. Därigenom kommer det dessutom att gå
mycket snabbare att registrera ett gemenskapsvarumärke.
I praktiken innebär det att företag i stället för att
betala 1 750 euro för ansökan om och registrering av ett
gemenskapsvarumärke i framtiden bara behöver betala en
ansökningsavgift på 1 050 euro. De som ansöker via Internet
betalar ännu mindre, nämligen 900 euro i stället för de
1 600 euro de betalar i dag. 
Dessa avgiftsminskningar innebär att företag i framtiden betalar
40 % mindre för sina gemenskapsvarumärken, och 44 % mindre
om de ansöker elektroniskt.
Dessutom kommer den enskilda avgiften för internationella
ansökningar om och registreringar av internationella varumärken som
designerar Europeiska gemenskapen inom ramen för Madridprotokollet att
minska från 1 450 euro till 870 euro, vilket också motsvarar en
minskning på 40 %.
Bakgrund
Byrån för harmonisering inom den inre marknaden (OHIM)
upprättades 1994 av ministerrådet. Sedan den inledde sin verksamhet
1996 har efterfrågan efter gemenskapsvarumärken vuxit stadigt, och
ibland dramatiskt. Sammanlagt har byrån hittills registrerat över
500 000 varumärken åt hundratusentals företag från hela
världen. OHIM är en självfinansierande EU-byrå, vars budget
uteslutande kommer från de avgifter som företagen betalar för
byråns tjänster. OHIM får inga subventioner eller ekonomiska
bidrag från EU:s skattebetalare, och som icke-vinstdrivande organisation
måste den uppvisa budgetbalans.
Under de senaste åren har OHIM med framgång inrättat ett
ambitiöst program för att öka sin produktivitet och effektivitet,
samtidigt som man erbjuder en hög kvalitet på tjänsterna, vilket
har gjort att allt fler användare anlitar byrån. Trots
avgiftsminskningen 2005 har OHIM på senare tid samlat på sig mycket
betydande kapitalreserver.
Därför kan OHIM nu återigen dela med sig av fördelarna
med sin ökade effektivitet till hela företagsvärlden, och
särskilt till de små och medelstora företagen, för vilka
kostnaderna för skydd av immaterialrättigheter och kontroll av att
skyddet efterlevs ofta är en stor börda. Samtidigt fortsätter
OHIM att investera i bättre tjänster, bland annat online, och kortare
behandlingstider.
Den nya kraftiga avgiftsminskningen har diskuterats ingående med
medlemsstaterna. Den utgör ett första steg i en mer omfattande
uppsättning åtgärder för att förbättra OHIM:s
budgetbalans i framtiden, som medlemsstaterna kom överens om vid ett
gemensamt möte med OHIM:s styrelse och budgetkommitté i september
2008.
Ytterligare upplysningar:
http://ec.europa.eu/internal_market/indprop/tm/index_en.htm
http://oami.europa.eu
