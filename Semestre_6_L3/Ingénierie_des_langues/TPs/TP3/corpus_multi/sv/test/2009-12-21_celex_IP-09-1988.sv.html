IP/09/ 1988   Bryssel den 21 december 2009 EU:s kampanj för sunda matvanor: sista ronden i den interaktiva skattjakten  De barn och ungdomar från alla EU-länder som gått med i tävlingen för att testa sina kunskaper om sunda matvanor och en hälsosam livsstil får se hur bra det är med frukt, grönsaker och mjölkprodukter och kan samtidigt vinna fina sport- och matlagningspriser. Sista dagen för skattjakten är den 31 december 2009.   Kampanjen startades av kommissionären Mariann Fischer Boel den 28 september (se   IP/09/1366   ) under uppmaningen ”Ät, drick och rör på dig”. På webbplatsen presenteras ett gäng skojiga och sportiga frukt- och grönsaksfigurer som berättar historier om mat för skolbarn. Skattjakten går i åtta ronder med två frågor åt gången, och Mumsiga gänget hjälper till att hitta svaren på webbplatsen. Barn under 16 får delta, och kan vinna fina presenter som bäddar för en energiladdad start på 2010. Man kan t.ex. vinna en mountainbike, yoghurt- och juicemaskiner eller ett komplett bordtennisset. Bakgrund  Kampanjen för sunda matvanor drivs parallellt med EU:s program för skolfrukt och skolmjölk – viktiga initiativ för att uppmuntra en mer balanserad kost och sundare matvanor hos barn.  EU-kampanjen för sunda matvanor för ut budskapet Ät, drick och rör på dig direkt till skolorna. Över 17 000 barn och lärare deltog i Mumsiga gängets turnélekar i Belgien, Frankrike, Förenade kungariket, Irland, Estland, Litauen och Polen. Evenemanget har fått mycket positiva reaktioner från skolorna som tyckte att det var intressant, lärorikt och interaktivt. Det har kommit en stor mängd förfrågningar om en andra turné till ännu fler skolor i hela EU, så turnén bör definitivt fortsätta. Videoklippet med den belgiska tennisstjärnan Justine Henin och åttaårige Guiness-rekordhållaren Rosolino Cannio uppmuntrar barn att äta sundare. Föräldrar kan också få en rad användbara tips och råd om hur man får barnen att äta en mer balanserad frukost eller hur man väljer hälsosammare mellanmål. I Lärarnas hörna hittar man Goda initiativ, Fakta och siffror och Undervisningsmaterial på alla EU-språk, som lärarna kan använda i skolarbetet. I en ny undersökning från Eurobarometer instämmer tre fjärdedelar av de svarande helt i påståendet att ”det tycks finnas fler överviktiga barn nu än för fem år sedan”. Omkring 22 miljoner barn i EU är överviktiga, och 5 miljoner av dem lider av fetma. Mer information: Kampanjen för sunda matvanor:    http://ec.europa.eu/agriculture/tasty-bunch/    Skattjakten:    http://ec.europa.eu/agriculture/tasty-bunch/treasure-hunt/index_en.htm    Uppdaterat pressmaterial publiceras på    http://ec.europa.eu/agriculture/tasty-bunch/press-corner/index_en.htm?press=audiovisual
