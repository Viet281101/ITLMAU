I P/09/948  Bryssel den 18 juni 2009     Arbetsmarknadens parter på EU-nivå undertecknar ett ändrat ramavtal om föräldraledighet  Det nya ramavtalet mellan arbetsmarknadens parter på EU-nivå innebär att föräldraledigheten utökas från tre till fyra månader per förälder. Det gäller alla anställda oavsett anställningsform. Den nya ramavtalet är resultatet av sex månaders förhandlingar mellan arbetsmarknadens parter. Det har anpassats till de förändringar i samhället och på arbetsmarknaden som skett sedan det första ramavtalet om föräldraledighet undertecknades 1995. Vladimír Špidla, EU-kommissionär med ansvar för sysselsättning, socialpolitik och lika möjligheter, var närvarande när det nya avtalet undertecknades officiellt idag på förmiddagen.   – Detta avtal är ett bevis på att samarbetet mellan arbetsmarknadens parter på europeisk nivå fungerar väl och ger konkreta resultat för arbetstagarna och företagen i EU, understryker Vladimír Špidla. Avtalet tar konkret upp ett viktigt jämställdhetsmål och visar att det finns en vilja att finna lösningar för en bättre balans mellan familjeliv och förvärvsarbete samtidigt som det beaktar de skilda regelverk och olika praxis och traditioner som finns på nationell nivå, tillägger Špidla.     Det nya ramavtalet om föräldraledighet undertecknades på förmiddagen av arbetsmarknadens parter: Europeiska fackliga samorganisationen (EFS), Business Europe, Europeiska centrumet för offentliga företag (CEEP) och organisationen för små och medelstora företag (UEAPME).   Det nya avtalet innebär       att föräldraledigheten utökas från tre till fyra månader per förälder, varav en månad inte får överlåtas på den andra föräldern,       att det klargörs att alla arbetstagare oavsett anställningsform (t.ex. visstidsanställning eller deltidsarbete) omfattas,       att föräldrar som återgår till förvärvsarbete efter föräldraledighet får möjlighet att begära en anpassning av sina arbetsförhållanden (t.ex. arbetstiden),       att ett bättre skydd ges såväl mot uppsägningar som mot all annan missgynnande behandling på grund av att föräldraledigheten utnyttjas.       Kommissionen kommer nu att granska bestämmelserna i avtalet och före sommaren föreslå rådet att avtalet genomförs genom ett direktiv med stöd av bestämmelserna om den sociala dialogen i fördraget. Direktivet måste antas i rådet med kvalificerad majoritet.   Bakgrund   Efter två samråd i frågan om att förena arbete och familj med arbetsmarknadens parter på EU-nivå valde organisationerna inom ramen för den branschövergripande sociala dialogen att förhandla fram ett avtal om föräldraledighet. Detta utmynnade i det allra första ramavtalet på gemenskapsnivå, som träffades i december 1995 och som därefter följdes av ett rådsdirektiv 1996 (direktiv 96/34/EG). Mer än 15 år senare ansåg parterna att det var dags att uppdatera innehållet i avtalet och träffades därför för att utarbeta ett reviderat ramavtal. Förhandlingarna inleddes i september 2008 och avslutades i mars 2009.   Mer information Den sociala dialogen:    http://ec.europa.eu/social/main.jsp?catId=329&amp;langId=fr    Jämställdhetsarbetet:    http://ec.europa.eu/social/main.jsp?catId=418&amp;langId=fr    Den årliga jämställdhetsrapporten 2009:    http://ec.europa.eu/employment_social/publications/booklets/equality/pdf/eul1450_090330_bas_en.pdf    Webbplats om löneskillnader:    http://ec.europa.eu/equalpay    Nyhetsvideo om åtgärder mot löneskillnader mellan kvinnor och män i Europa:    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1    Nyhetsvideo om kvinnor i höga positioner:    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
