IP/09/362
Bryssel den 6 mars 2009Eu och Indien, bägge med 23 officiella
språk, undertecknar gemensam förklaring om
flerspråkighetIdag undertecknar Leonard Orban en gemensam
förklaring om flerspråkighet med Indiens regering, företrädd
av biträdande utbildningsminister Daggubati Purandeshwari. Med den här
förklaringen vill Europeiska kommissionen och Indiens regering stärka
sitt samarbete på områden som språklig mångfald,
interkulturell dialog, språkens betydelse för anställbarheten,
företagens konkurrenskraft, social sammanhållning, livslångt
språklärande, ny teknik för språkundervisning samt
terminologi.
– Indiens erfarenhet av att hantera språklig mångfald
är unik i världen, och jag är övertygad om att EU och Indien
kan lära av varandra på det här området, säger Leonard
Orban, ledamot av kommissionen med ansvar för flerspråkighet.
Bakgrunden till den här gemensamma förklaringen är
toppmötet mellan EU och Indien i Marseilles den 29 september 2008, där
EU:s och Indiens ledarskap åtog sig att gå vidare med samarbetet
för att främja språk, interkulturell dialog och
flerspråkighet.
Ett första steg i samarbetet togs i december 2008 i och med en konferens
på temat "Flerspråkighet och kulturell dialog under globaliseringen" i
New Delhi i Indien i samband med Europeiska året för interkulturell
dialog 2008. Konferensen anordnades av Europeiska kommissionen, Frankrikes
ambassad under det franska EU-ordförandeskapet, Indiens National Knowledge
Commission och den europeiska sammanslutningen av nationella kulturinstitut
(EUNIC-India Cluster), med benäget bistånd från Delhis
universitet som stod som värd för konferensen i sina lokaler. Mer
information om konferensen finns på:
http://ec.europa.eu/education/languages/news/news3134_en.htmMed en befolkning på omkring 1,1 miljarder människor
utgör Indien ett unikt exempel på etnisk, sociokulturell och
religiös mångfald som resulterar i en mycket rik språklig
miljö. Enligt folkräkningen 2001 talas 29 språk av över
en miljon människor som har språket som modersmål,
122 språk av minst 10 000 och ytterligare 234 språk av
färre än 10 000. Enligt den indiska konstitutionen är hindi
landets officiella språk. Engelska får användas för
officiella ändamål och landet har 22 officiella regionala
språk. Denna språkliga mångfald har varit ett faktum under hela
Indiens historia och betraktas där som helt naturlig.
Dessa likheter i språkligt hänseende med EU gör Indien till en
särskilt viktig samtalspartner när det gäller
flerspråkighet. Enligt den gemensamma förklaringen ska regelbundna
diskussioner och utbyte av bra lösningar äga rum.
