IP/09/1740 Bryssel den 19 november 2009 Kommissionen antar meddelande om frigörande av potentialen i offentlig-privata partnerskap  Kommissionen har utarbetat en ram för hur användningen av offentlig-privata partnerskap ska främjas för att tillgodose aktuella och framtida behov av investeringar i offentliga tjänster, infrastruktur och forskning i Europa. Om de sköts väl kan offentlig-privata partnerskap ge enorma fördelar i det allmännas intresse, nu och i framtiden. Ändå används de fortfarande endast i begränsad omfattning och många medlemsländer har föga erfarenhet av dem. I linje med den ekonomiska återhämtningsplanen för Europa vill kommissionen ge ny fart åt partnerskapen för att uppmuntra medlemsländerna att använda partnerskapen oftare och bättre vid en tidpunkt då det behövs innovativa lösningar inom offentlig finansiering för att hantera problemet med strama nationella budgetar. De nationella myndigheterna beslutar även i fortsättningen själva om de använder offentlig-privata partnerskap eller inte. Meddelandet innehåller också förslag på hur EU:s gemensamma teknikinitiativ ska kunna fungera bättre. Teknikinitiativen är samfinansierade offentlig-privata partnerskap inom viktiga forskningsområden (se   MEMO/07/570   ).  EU-kommissionens ordförande José Manuel Barroso har gjort följande uttalande: “ Med detta meddelande lanserar kommissionen en ny och samlad ram för offentlig-privata partnerskap. När Europa hämtar sig från den ekonomiska krisen kan offentlig-privata partnerskap hjälpa de offentliga myndigheterna att skapa arbetstillfällen genom att fortsätta att investera i framtiden, samtidigt som vi genomför exitstrategier för att återställa jämvikten i de offentliga finanserna. Om offentlig-privata partnerskap planeras väl och genomförs med ett långsiktigt allmänintresse för ögonen kan de stimulera till investeringar i hälso- och sjukvård av hög kvalitet, utbildning och hållbara transportsystem. De kan vara ett redskap för att hantera klimatförändringar och främja energieffektivitet. Vi vill att de offentliga myndigheterna ska utnyttja offentlig-privata partnerskap mer och bättre”.  Den rådande krisen har satt ny press på de offentliga finanserna i många medlemsländer, vilket kan få negativa konsekvenser för utvecklingen av ny viktig infrastruktur, särskilt när de finanspolitiska stimulansåtgärderna väl upphör i många medlemsländer. Som exempel kan nämnas att enbart EU-kommissionens åtaganden till förmån för det transeuropeiska transportnätet kommer att kräva mer än 20 miljarder euro i finansiering under perioden 2007–2013. Ytterligare medel kommer att behövas i betydande omfattning för åtaganden på området klimatförändring och energi. Offentlig-privata partnerskap gör det möjligt att utnyttja privata tillgångar och privat know-how och kombinera dem med offentliga resurser.  EU-finansiering via strukturfonderna, Europeiska investeringsbanken (EIB) eller instrumenten för det transeuropeiska transportnätet kan bidra till att mobilisera offentlig-privata partnerskap till att göra nödvändiga investeringar i olika projekt till och med när tillgången på offentlig eller privat finansiering är begränsad på nationell nivå.   Ramen för offentlig-privata partnerskap grundar sig på i) bättre samordnade, förstärkta och effektivare finansieringsinstrument för offentlig-privata partnerskap på EU-nivå, ii) nära samarbete med EIB och iii) förstärkt kapacitet inom den offentliga sektorn.  Den ram som anges i meddelandet omfattar följande (   http://ec.europa.eu/growthandjobs/index_en.htm   ):    Ökad finansiering till offentlig-privata partnerskap genom samarbete med EIB, omprioritering av befintliga gemenskapsinstrument och utveckling av garantiinstrument för finansiering av offentlig-privata partnerskap.     I fall som omfattar EU-finansiering – bättre regler och förfaranden för att garantera lika villkor för helt och hållet offentligt förvaltade projekt och sådana projekt som förvaltas genom offentlig-privata partnerskap.     En effektivare ram för innovation, vilket inkluderar en möjlighet för EU att delta i privaträttsliga organ och investera direkt i specifika projekt.    Överväga utarbetandet av en EU-rättsakt om koncessioner på grundval av den pågående konsekvensanalysen.    Bättre informationsspridning och utbyte av bästa praxis. Detta inkluderar tillsättandet av en ny arbetsgrupp om offentlig-privata partnerskap, där berörda parter kan diskutera problem och nya idéer som rör offentlig-privata partnerskap.    Gemensamma teknikinitiativ är ett nytt sätt att genomföra offentlig-privata partnerskap för forskning på EU-nivå. De gemensamma teknikinitiativen samfinansieras med medel från EU:s budget och sammanför offentliga och privata intressen till en ny genomförandestruktur. Hittills har gemensamma teknikinitiativ inrättats inom fem olika områden: innovativa läkemedel, flygteknik, bränsleceller och vätgas, nanoteknik och inbyggda datasystem. Initiativen har totala budgetar på mellan 1 och 3 miljarder euro.
