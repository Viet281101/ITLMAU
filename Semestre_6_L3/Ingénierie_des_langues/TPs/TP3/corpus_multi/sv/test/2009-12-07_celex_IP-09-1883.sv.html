IP/09/ 1883   Bryssel den 7 december 2009 Kommissionen inleder webbomröstning om EU:s nya ekologiska logo  Från och med i dag får alla som vill rösta i det sista skedet av designtävlingen för EU:s nya ekologiska logo som ordnas av EU-kommissionens generaldirektorat för jordbruk och landsbygdsutveckling. Omröstningen sker på webbplatsen   http://ec.europa.eu/agriculture/organic/logo/index.htm    , där de tre slutliga bidragen finns publicerade till och med den 31 januari. Den nya logon ska stärka konsumentskyddet och göra ekologiskt jordbruk mer synligt. Till skillnad från den nuvarande logon kommer det vinnande bidraget att bli obligatoriskt på alla färdigförpackade ekologiska livsmedel som kommer från någon av de 27 medlemsstaterna. Logon kommer även att följa bestämmelserna om märkning av produkter. ”Genom den här webbomröstningen vill kommissionen försäkra sig om att den nya logon tilltalar så många som möjligt. Samtidigt hjälper den öppna urvalsprocessen till att göra folk medvetna om hur viktig den ekologiska jordbrukssektorn är”, säger Mariann Fischer Boel, kommissionsledamot med ansvar för jordbruk och landsbygdsutveckling. Den nya logon ska representera EU både inom och utanför EU:s gränser. Den måste vara lätt att känna igen och att koppla ihop med EU och ekologiskt jordbruk, och den får inte innehålla ord eller bokstäver.  För den här svåra uppgiften vände sig EU-kommissionen till design- och konststudenter från hela Europa och lanserade en tävling som gick ut på att designa EU:s nya ekologiska logo. Tävlingen pågick från april till juni 2009. Sammanlagt 3 422 framtida formgivare bidrog med innovativa förslag. Efter att tävlingstiden gått ut valde en internationellt framstående jury ut de tre slutliga logoförslagen och förde därmed också tävlingen till nästa skede.
