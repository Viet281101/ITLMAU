IP/09/1516 Bryssel den 14 oktober 2009 Kosovo* fullföljer sitt europeiska perspektiv  I dag föreslår Europeiska kommissionen en ny fas i EU:s relationer med Kosovo. I sitt meddelande ”Kosovo fullföljer sitt europeiska perspektiv” föreslår kommissionen att EU inleder en process som bör leda till viseringsfritt resande för Kosovos medborgare och påbörjar förberedelser för ett omfattande handelsavtal som kan slutas så snart Kosovo uppfyller gällande krav. EU:s kommissionsledamot med ansvar för utvidgningsfrågor, Olli Rehn, sade följande : ”Dagens beslut markerar en ny fas. Vi föreslår en rad praktiska åtgärder för att hjälpa till att förbättra livet för folket i Kosovo. Dessa åtgärder kommer att visa Kosovo att ett närmande till EU inte är något abstrakt, utan att det rör sig om verkliga och konkreta fördelar för alla. Vi uppmanar nu EU:s medlemsstater att godkänna vårt förslag och se till att Kosovo håller jämna steg med utvecklingen på västra Balkan i övrigt.”  Detta initiativ är en del av kommissionens utvidgningsstrategi för 2009 som även inbegriper 2009 års lägesrapport om Kosovo. I november förra året välkomnade EU:s medlemsstater kommissionens förslag om att överväga på vilka sätt EU skulle kunna hjälpa Kosovo i dess politiska och sociala utveckling inom den övergripande ramen för Kosovos EU-perspektiv. Kommissionen framhåller de centrala politikområden som Kosovo måste gripa sig an under de kommande åren, och anger hur EU kan bidra. Den sammanställer avslutningsvis en förteckning över politiska rekommendationer. Kommissionen föreslår att arbetet i riktning mot en viseringsliberalisering för medborgare i Kosovo inleds. Dessutom föreslås det att handelsförbindelser med Kosovo förbereds. Kommissionen vill undersöka på vilka sätt Kosovo kan delta i vissa gemenskapsprogram och involveras i initiativ på områden som sysselsättning, företagande och utbildning. Kommissionen föreslår även att EU uppgraderar sin politiska dialog med Kosovo och breddar gemenskapens ekonomiska bistånd till Kosovo så att det även omfattar gränsöverskridande samarbete. EU-åtgärderna kommer att genomföras stegvis och kommer att vara beroende av vilka framsteg som görs av Kosovo. Kommissionens förslag påverkar inte EU-medlemsstaternas inställning i frågan om Kosovos status. * Enligt definitionen i FN:s säkerhetsråds resolution 1244/99
