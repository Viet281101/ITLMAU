IP/09/1292  Bryssel den 9 september 2009  Konsumentfrågor: EU slår ned på webbplatser som säljer konsumentelektronik  EU-kommissionären med ansvar för konsumentskydd, Meglena Kuneva, offentliggjorde idag resultaten av en undersökning i 26 medlemsstater samt Norge och Island, av vilseledande reklam och otillbörliga metoder på webbplatser som säljer konsumentelektronik. Insatsen omfattade 369 webbplatser som säljer sex av de populäraste typerna av elektroniska produkter till konsumenter i EU, nämligen digitalkameror, mobiltelefoner, mp3-spelare, dvd-spelare, datorutrustning och spelkonsoler. Den omfattade 200 av de största webbplatserna som säljer elektronisk utrustning och mer än 100 webbplatser som valdes ut på grundval av klagomål från konsumenterna. Resultatet av kontrollerna, som gjordes i maj i år, visar att 55 % av de 369 undersökta webbplatserna inte följde lagstiftningen, i synnerhet när det gällde följande: vilseledande information om konsumenträttigheter, vilseledande information om totalkostnaden för produkten och ofullständiga kontaktuppgifter för handlaren. De inledande kontrollerna, som gjordes av de nationella myndigheterna, kommer att följas av en genomförandefas där de nationella myndigheterna kontaktar företagen för att uppmana dem att rätta till innehållet på sin webbplats eller förklara sig. I detta första stadium har tre länder – Island, Lettland och Norge – publicerat namnen på de webbplatser som ingick i undersökningen (se   MEMO/09/379   ).  EU:s kommissionär för konsumentskydd, Meglena Kuneva, sade följande: – Vi riktade in oss på webbplatser som säljer elektroniska produkter, för jag vet från den post jag själv får ta emot och från de många klagomål som lämnas in till nätverket av europeiska konsumentcentrum att konsumenterna verkligen står inför ett problem här. Vi upptäckte att mer än hälften av de Internethandlare som säljer elektroniska varor inte är ärliga mot konsumenterna. Problemen finns i hela EU, och därför behövs en övergripande lösning. Det ligger mycket arbete framför oss under de kommande månaderna för att rensa upp i denna sektor, för EU:s konsumenter förtjänar bättre.  Marknaden för elektroniska varor   Värdet av detaljhandeln på Internet med konsumentelektronik i EU är cirka 6,8 miljarder euro (2007) och ungefär en av fyra EU‑konsumenter som någon gång har köpt någonting på Internet har köpt en elektronisk produkt (inklusive kameror). Mer än en tredjedel av de klagomål rörande försäljning på Internet som hanterades av nätverket av europeiska konsumentcentrum under 2007 rörde köp av elektronisk utrustning. Undersökningen  I maj 2009 kontrollerade alla berörda nationella tillsynsmyndigheter (samordnade av Europeiska kommissionen) hur väl webbplatser som säljer elektroniska varor följde tre av de viktigaste EU‑lagarna inom konsumentområdet: distansförsäljningsdirektivet, e‑handelsdirektivet och direktivet om otillbörliga affärsmetoder (se   MEMO/09/379   för mer information). Undersökningen inriktades på följande tre områden:    1. Kontaktuppgifter för handlaren: Enligt EU:s konsumentlagstiftning ska det finnas fullständiga uppgifter om handlarens namn, fysiska adress och e‑postadress.    2. Tydlig information om erbjudandet (totalpris och tydlig produktbeskrivning): Enligt EU:s konsumentlagstiftning ska Internethandlare tillhandahålla tydlig information om produktens egenskaper och om totalkostnaden (inklusive skatt), alla extra leveranskostnader och betalningsvillkor. Det slutliga pris som konsumenten ska betala ska vara detsamma som det som anges i den information som handlaren ger före köpet.    3. Tydlig information om konsumentens rättigheter: Enligt EU-lagstiftningen ska konsumenterna få information om sin returrätt, dvs. att en vara som köpts på distans kan returneras inom minst sju dagar utan att några särskilda skäl måste anges . I undersökningen kontrollerade man också om den ytterligare information om konsumenträttigheter som gavs var korrekt, t.ex. när det gäller garantier och återbetalning.    Resultatet  Undersökningen gav följande resultat:    Av de 369 webbplatser som kontrollerades visade det sig att 55 % inte följde lagstiftningen . Detta undersöks nu ytterligare. Av de webbplatser där det fanns problem kommer 13 % att kräva gränsöverskridande samarbete mellan de nationella myndigheterna. Följande problem var vanligast:     Vilseledande information om konsumenträttigheter (på 66 % av de webbplatser där det fanns problem): Köparen fick ingen eller felaktig information om sin returrätt, dvs. rätten att inom minst sju dagar kunna upphäva ett distansköp och returnera produkten utan att behöva ange några skäl. T.ex. angavs det att handlaren inte skulle ta tillbaka produkten, eller att kunden kunde få tillgodoräkna sig den redan betalda summan vid framtida köp, men inte få återbetalning. I andra fall vilseleddes konsumenterna när det gällde rätten att under minst två år efter köpet få en defekt produkt reparerad eller ersatt (t.ex. påstods det att denna period endast var ett år).    Vilseledande information om totalpriset (på 45 % av de webbplatser där det fanns problem): T.ex. saknades information om extra avgifter för leverans eller så var uppgifterna svåra att finna. Extrakostnader lades till först i det sista stadiet av betalningen. En del andra webbplatser gick så långt att de lovade fri leverans eller ett köp där alla kostnader ingick, trots att leveranskostnader faktiskt lades till.    Kontaktuppgifter för handlaren saknades eller var ofullständiga (33 % av de webbplatser där det fanns problem): Uppgifter om handlarens namn, fysiska adress eller e‑postadress saknades eller var ofullständiga, så att handlaren inte kunde kontaktas om problem uppstod.   Vad händer nu?  De nationella myndigheterna kommer att kontakta handlarna och uppmana dem att förklara sig eller rätta till de problem som konstaterats. Om en webbplats inte ändras så att lagstiftningen följs kan i detta resultera i att rättsliga åtgärder vidtas mot handlaren. Detta kan leda till böter eller till att webbplatsen stängs. Resultatet av dessa åtgärder i hela EU kommer att läggas fram i mitten av 2010. Exempel på goda och dåliga webbplatser som säljer elektroniska varor:   http://ec.europa.eu/consumers/enforcement/sweep/electronic_goods/index_en.htm
