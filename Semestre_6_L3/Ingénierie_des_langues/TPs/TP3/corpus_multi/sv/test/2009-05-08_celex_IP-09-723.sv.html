IP/09/723
Bryssel den 8 maj 2009Sammanhållningspolitik i
världsklass: Danuta Hübner talar vid den första
högnivåkonferensen om regionala styrformer i ett globalt
sammanhangDen 11 maj talar regionalkommissionär Danuta
Hübner vid en konferens i Bryssel om regionala styrformer i ett globalt
sammanhang. Konferensen är det första evenemanget i sitt slag och
samlar omkring 300 deltagare, bl.a. ledare för europeiska regioner och
företrädare för Brasilien, Ryssland, Kina, Kanada, Paraguay,
Senegal, Burkina Faso och andra länder och regionala organisationer som
OLAGI (latinamerikanska regioner) och Västafrikanska ekonomiska och
monetära unionen (WAEMU). Konferensen ska granska erfarenheterna av EU:s
sammanhållningspolitik och liknande politik i resten av världen mot
bakgrund av det ökande intresset för regionalpolitiken inom EU:s yttre
förbindelser. Ett viktigt ämne är hur man ska göra
styrformerna effektivare så att regionalpolitiken får så stort
genomslag som möjligt.
– Länder världen över står inför liknande
utmaningar, som den globala ekonomiska krisen, den åldrande befolkningen,
klimatförändringen och energiförsörjningen. I EU bygger vi
upp partnerskap med länder utanför EU som gynnar bägge parterna.
Vi ser att många länder visar alltmer intresse för EU:s
sammanhållningspolitik som ett beprövat exempel på hur man kan
främja en balanserad regional utveckling. Den här konferensen är
ett utmärkt tillfälle att utbyta erfarenheter och lära av
varandra, sade Danuta Hübner före konferensen.
Tvådagarskonferensen organiseras av EU-kommissionens generaldirektorat
för regionalpolitik i samarbete med generaldirektoratet för
utveckling, Regionkommittén och Forum of Global Associations of
Regions (FOGAR). Konferensen ska granska EU:s erfarenheter av
sammanhållningspolitiken och titta på olika utvecklingsmodeller,
sätt att utbyta erfarenheter i gränsöverskridande samarbete och
de europeiska regionernas bidrag till partnerskap med regioner utanför
EU.
Bygga vidare på erfarenheterna av EU:s
sammanhållningspolitik
I sitt tal kommer Danuta Hübner att tala om grunden för
sammanhållningspolitiken, nämligen att främja ekonomisk och
social sammanhållning genom att minska skillnaderna i
utvecklingsnivåer mellan medlemsstater och regioner. Detta är
visserligen fortfarande sammanhållningspolitikens huvuduppgift men
EU-regionernas problem har ändrats med tiden så hon kommer att visa
hur EU:s politik utvecklats för att bemöta de nya villkoren och ge ett
mer strategiskt och effektivare svar.
Hon kommer att betona hur globaliseringen, klimatförändringen och
de demografiska förändringarna har en viktig regionalpolitisk aspekt
som kräver insatser lokalt och regionalt. Hon kommer också att lyfta
fram några framgångar för sammanhållningspolitiken och
några praktiska lärdomar man kunnat dra av den här politiken som
kan vara användbara för utomeuropeiska länder. 
Konferensen är uppdelad i tre seminarier. Det första, om regionala
svar på globala utmaningar, inriktas på de olika regionala
styrformernas bidrag till utvecklingsprogram i och utanför EU. Det andra,
om det regionala samarbetets roll i en globaliserad värld, handlar om de
europeiska regionernas ökande delaktighet i utomeuropeiska städers och
regioners utveckling och om hur regionala nätverk kan bidra till en
hållbar utveckling. Det tredje seminariet, på temat regional
snedfördelning i utvecklingsländer, inriktas på omfattningen av
snedfördelning i olika delar av världen och tar upp om en geografiskt
baserad politik, som EU:s sammanhållningspolitik, är det effektivaste
sättet att motverka den sortens snedfördelning. 
Bakgrund
EU har ingått bilaterala avtal med Kina, Ryssland och Brasilien för
att stärka det regionalpolitiska samarbetet och ska inom kort ingå ett
liknande avtal med Ukraina. Av gemensamt intresse är bl.a. instrument till
stöd för innovationsdriven regionalutveckling, klassificering och
definition av regioner samt stadsplanering.
Europaparlamentet anslog dessutom nyligen medel (2 miljoner euro) till
ett pilotprojekt för att främja sammanhållningspolitiken globalt.Mer information om konferensen: 
http://ec.europa.eu/regional_policy/conferences/globalreggov/index_en.htmMer information om internationella frågor inom EU:s
sammanhållningspolitik: 
http://ec.europa.eu/regional_policy/international/index_en.htm
