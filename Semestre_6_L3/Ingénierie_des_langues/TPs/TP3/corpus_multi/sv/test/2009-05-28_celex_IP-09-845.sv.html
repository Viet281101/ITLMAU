IP/09/845 Bryssel den 28 maj 2009  Konkreta fördelar för invånarna i EU: resultat av kommissionens verksamhet 2004–2009  Inför valen till Europaparlamentet lägger EU-kommissionen idag fram ett bokslut över vad den åstadkommit under sin mandatperiod. Kommissionen har lyckats få det återförenade EU med 27 medlemsstater att fungera och verka i invånarnas tjänst samt bidragit till större stabilitet och välstånd för hela unionen. Den har reagerat med beslutsamhet på den finansiella och ekonomiska krisen. Den har genomfört en samordnad strategi för att motverka klimatförändringarna och trygga energiförsörjningen. Kommissionen har eftersträvat en globalisering som är demokratisk och bättre reglerad samt återspeglar europeiska värderingar.  Kommissionens ordförande José Manuel Barroso sade: ” Den nuvarande kommissionen, som är den första i den utvidgade unionen med 27 medlemsstater, har varit med om en av de svåraste perioderna i EU:s historia, en period av enorma ekonomiska och sociala förändringar. Det vi har åstadkommit under vår mandatperiod visar att vi har hållit fast vid de grundläggande värderingar och mål som har gjort unionen så framgångsrik och att vi lämnar ett betydande bidrag till den framtida utvecklingen av det europeiska projektet.  Jag är särskilt stolt över hur vi har hanterat den ekonomiska och finansiella krisen, över våra ambitiösa planer för att motverka klimatförändringarna och över att vi har utformat en energipolitik för EU. EU har nu en ledande ställning i världen, där vi utformar globaliseringen enligt europeiska värderingar och främjar europeiska intressen världen över. Det är nu dags för EU-medborgarna att uttrycka sina framtidsutsikter i valen till Europaparlamentet. Jag uppmanar alla EU-medborgare att utnyttja denna demokratiska rättighet.”  Ett dokument med de samlade resultaten av kommissionens verksamhet offentliggörs idag på samtliga officiella EU-språk.  Under de senaste fem åren har såväl invånarna i EU som näringslivet, medlemsstaterna och Europaparlamentet fått förtroende för Barrosokommissionen, som har visat att den kan föreslå ambitiösa men realistiska åtgärder och se till att de genomförs. Den har gjort detta under en tid av institutionella förändringar och ekonomisk kris.  Viktig ny lagstiftning har antagits för att den inre marknaden ska stå helt och fullt i medborgarnas tjänst. Som exempel kan anges att passagerarnas rättigheter har stärkts, avgifterna för mobiltelefonsamtal minskat och gränsöverskridande betalningar underlättats. Samtidigt har kommissionen förenklat EU:s regler: den föreslår att nästan 10 % av lagstiftningen, som visat sig vara överflödig, ska tas bort och att den administrativa bördan för näringslivet ska bli mindre, särskilt för små och medelstora företag.  Tack vare kommissionens inriktning på tillväxt och sysselsättning genom den förnyade Lissabonstrategin och den reviderade stabilitets- och tillväxtpakten har EU blivit bättre rustat för den nuvarande krisen på ekonomi-, finans- och sysselsättningsområdet. Kommissionen var först bland de internationella institutionerna med att lägga fram en trovärdig återhämtningsplan och har gått i spetsen för åtgärder rörande nedskrivna tillgångar, rekapitalisering, statligt stöd samt såväl räddnings- som återhämtningsåtgärder inom bl.a. bilindustrin. Kommissionen är dessutom tongivande när det gäller åtgärder på G-20-nivå, liksom på europeisk nivå med genomförandet av rekommendationerna i de Larosière-rapporten.  Barrosokommissionen har gått i spetsen för paradigmskiftet i EU:s syn på klimatförändringar och energi. Kommissionens omfattande lagstiftningsåtgärder har visat att EU är redo att axla en ledande roll på detta område, vilket den också kommer att göra inför klimatkonferensen i Köpenhamn. Därigenom säkerställs att åtgärderna på kort sikt som svar på den ekonomiska krisen är fullt förenliga med målen på längre sikt.  Kommissionen har arbetat hårt med att påverka de skiftande globala förutsättningarna för att ta itu med frågor som fattigdom, globala hälsofrågor, flyktingströmmar och säkerhet. Den har visat sitt inflytande i samband med kriserna i Georgien, Mellanöstern och Afrika. Samtidigt har kommissionen investerat i regional stabilitet i sin närhet och har byggt effektiva och ambitiösa partnerskap med världsaktörer för att försvara sina intressen och värderingar.  Ytterligare arbete krävs. Doharundan har ännu inte slutförts och ett antal förslag för reform av finansmarknaderna, ökad sysselsättning och andra brådskande frågor har lagts fram av kommissionen, men ännu inte fått EU:s slutgiltiga godkännande. Medan åtgärder pågår för att hantera effekterna av den pågående ekonomiska krisen måste kommissionen huvudsakligen verka för att EU ska gå stärkt ur krisen. Kommissionen är också fortsatt inriktad på att Lissabonfördraget måste ratificeras, varigenom unionen skulle få bättre handlingsförmåga.  Barrosokommissionen har tagit initiativ och föreslagit lösningar på aktuella problem. Den ekonomiska återhämtningsplanen, kampen mot klimatförändringarna, en tryggad energiförsörjning, Europeiska fonden för justering för globaliseringseffekter, en miljard euro till en facilitet för livsmedelsbistånd, Europeiska institutet för innovation och teknik, fem miljarder euro för energiprojekt och bredband till landsbygdssamhällen och migrationspakten – allt detta har kommissionen tagit initiativ till. Kommissionen har visat att EU kan arbeta med 27 medlemsstater, leda debatten och nå resultat. Kommissionen har varit motorn som drivit EU:s agenda framåt. Den har uppnått samförstånd mellan alla 27 medlemsstater vid varje möte i Europeiska rådet i såväl goda som dåliga tider. Detta är det bokslut som kan göras över Barrosokommissionens mandatperiod. Bakgrund  Barrosokommissionen inledde sitt arbete den 22 november 2004. Dess mandatperiod sträcker sig till den 31 oktober 2009.  Under de senaste fyra och ett halvt åren har kommissionen antagit omfattande lagstiftningsförslag. Sedan början av 2005 har Europaparlamentet och rådet nått enighet om mer än 470 förslag enligt medbeslutandeförfarandet.  För mer information om kommissionens verksamhet på olika områden, kontakta den ansvariga kommissionärens kontor.  Dokumentet om resultaten av kommissionens verksamhet finns på    http://ec.europa.eu/commission_barroso/president/priorities/bilan/index_en.htm
