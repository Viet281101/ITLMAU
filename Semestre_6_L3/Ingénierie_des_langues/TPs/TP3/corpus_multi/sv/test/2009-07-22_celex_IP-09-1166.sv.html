IP/09/1166 Bryssel den 22 juli 2009 Bulgarien och Rumänien: Politiskt samförstånd fordras för ytterligare framsteg i reformen av rättsväsendet och kampen mot korruption Ett politiskt samförstånd över partigränserna behövs nu för att bibehålla tempot i reformarbetet i de båda medlemsstaterna. Men ytterligare insatser krävs för att uppnå trovärdiga resultat när det gäller reformen av rättsväsendet och kampen mot korruption samt för Bulgariens del kampen mot organiserad brottslighet. Detta är den huvudsakliga slutsatsen i de två rapporter som kommissionen i dag antog. Under det senaste året har Rumänien lagt fram viktiga förslag till reformer av strafflagen, civillagen och de rättsliga förfarandena, men större politiskt stöd krävs för att ett oberoende rättsväsende ska kunna fatta snabba och effektiva beslut i fall av mål rörande korruption på hög nivå. Bulgarien har inlett omstruktureringen av landets åklagarmyndighet, vilket lett till fler åtal och fällande domar. Samtidigt fordrar kampen mot korruption och organiserad brottslighet starkare politiskt stöd – vilket utan tvivel måste utgöra en prioritering för den nya regeringen. Kommissionen konstaterar att det fordras ytterligare stöd och övervakning, och uppmanar övriga medlemsstater att fortsätta bistå Bulgarien och Rumänien i reformarbetet. I syfte att vägleda detta reformarbete ges i rapporterna en uppsättning konkreta rekommendationer till åtgärder som de båda länderna bör vidta under de kommande åren.  EU-kommissionens o rdförande, José Manuel Barroso, hade följande att säga: ”Det reformtempo som har uppnåtts måste nu backas upp av ett nationellt politiskt samförstånd som omfattar alla politiska partier och institutioner, och ge mer övertygande resultat. Invånarna i båda länderna och de övriga EU-länderna måste känna sig övertygade om att ingen står över lagen. Jag hoppas att de båda regeringarna snabbt vidtar åtgärder för att genomföra de konkreta rekommendationer för reformarbetet som kommissionen har lagt fram.”  Liksom i de tidigare rapporterna grundar kommissionen sin analys på en bedömning av de framsteg som de bulgariska och rumänska myndigheterna gjort och på information från medlemsstaterna, internationella organisationer, oberoende experter och en rad andra källor. Kommissionen har gjort flera studiebesök i Bulgarien och Rumänien, bland annat med stöd av experter på hög nivå från andra medlemsstater. I rapporterna beaktas även Bulgariens och Rumäniens svar på detaljerade frågeformulär från kommissionen.  I rapporten om framstegen i Bulgarien noterade kommissionen en positiv attitydförändring och redogjorde för ett antal tekniska åtgärder som Bulgarien har vidtagit som svar på kommissionens rapport från juli 2008. Bulgarien har vidtagit inledande åtgärder för att förbättra sina resultat när det gäller åtal i mål rörande grova brott: en omorganisering av åklagarmyndigheten och en förändring av metoderna har lett till fler åtal, särskilt för förskingring av EU-medel, och i vissa fall till de första fällande domarna i mål om organiserad brottslighet.  Dessutom har Bulgarien analyserat förseningarna i målen rörande grova brott och utfärdat rekommendationer för att påskynda domstolsförfarandena, vilka delvis har följts och medfört snabbare domar i vissa mål. De inspektioner som utförts av det högsta rättsliga rådet har gett uppmuntrande resultat och lett till att de disciplinära förfarandena gjorts enhetligare och – med högsta kassationsdomstolens hjälp – till förbättringar när det gäller lika tillämpning av gemenskapslagstiftningen.  Dessa tecken på framsteg har emellertid ännu inte haft någon inverkan på det dagliga livet för Bulgariens invånare, som fortfarande inte ser några förbättringar. Uppfattningen bland allmänheten är att rättssystemet i Bulgarien är långsamt och ibland orättvist, och vissa åklagare och domare påstås vara utsatta för påverkan. En gammalmodig strafflag och en överdrivet formalistisk rättstillämpning inverkar alltjämt negativt på Bulgariens rättssystem. Någon genomgripande reform av rättsväsendet har ännu inte påbörjats, och de positiva resultaten från den senaste tidens reformansträngningar förblir fragmenterade. De måste ges lämplig uppbackning i form av ett brett politiskt samförstånd och en trovärdig strategi för att göra kampen mot organiserad brottslighet och korruption till en topprioritering för Bulgarien. I rapporten efterlyses ett enhetligt och långsiktigt politiskt åtagande från Bulgarien att bibehålla och öka den nuvarande takten i framstegen för att skapa mer påtagliga resultat i utredning, åtal och domar i mål rörande korruption på hög nivå och organiserad brottslighet.  I rapporten om Rumänien noterade kommissionen att myndigheterna reagerade effektivt på farhågorna i halvtidsrapporten i februari 2009. En ny strafflag och en ny civillag har införts, och förslag på reform av de rättsliga förfarandena har lagts fram. De goda resultaten när det gäller åtal i mål rörande korruption på hög nivå bibehölls och kompletterades med åtgärder för att avhjälpa personalbristen i domstolarna och åklagarmyndigheterna samt genom åtgärder för att skapa en enhetligare rättspraxis, såsom överklaganden av riksåklagaren i rättstillämpningens intresse och rekommendationer av en arbetsgrupp. Den nationella byrån för integritet har nu tagits i drift och uppnått goda resultat genom att följa upp deklarationer av tillgångar, medan domarna fortfarande inte meddelats i de första mål som inletts.  Dessa reformansträngningar är emellertid alltjämt fragmenterade och har ännu inte förankrats och inte heller lett till några resultat i praktiken för Rumäniens invånare. Parlamentet bör till fullo åta sig att bekämpa korruption på hög nivå. Det råder en uppenbar brist på initiativ när det gäller att ta itu med lokal korruption. Rättspraxisen är fortfarande motsägelsefull och ett rättsligt lapptäcke av provisoriska förordningar och tillämpningsbestämmelser skapar rättsosäkerhet. Generellt återstår det alltjämt för Rumänien att uppvisa ett brett politiskt samförstånd om reform och ett entydigt engagemang över partigränserna för reella framsteg. Det råder en reell risk för att ett allt större nät av lagar, tillämpningsbestämmelser och rättspraxis till följd av ständiga politiska interna stridigheter kan leda till att det slutgiltiga målet förloras ur sikte, det vill säga att upprätta ett oberoende och stabilt rättsväsende. I rapporten efterlyses ett politiskt samförstånd i Rumänien för att göra det möjligt för rättssystemet att verka oberoende och för att möjliggöra opartiska undersökningar av korruption följda av snabba och effektiva beslut. I båda rapporterna konstateras att det fordras ytterligare bistånd och övervakning från kommissionen för att understödja reformprocessen i Bulgarien och Rumänien till dess att alla de riktmärken som satts upp har nåtts. Bakgrund Den 1 januari 2007 inrättade kommissionen en samarbets- och kontrollmekanism för att utvärdera Bulgariens och Rumäniens åtaganden när det gäller reformen av rättsväsendet och kampen mot korruption och organiserad brottslighet. Kommissionen ombads att regelbundet rapportera om de åtgärder som vidtagits. Kommissionen lämnade sin första rapport den 27 juni 2007 och har därefter lämnat rapporter halvårsvis.  I kommissionens rapporter som offentliggjordes i dag görs en bedömning av framstegen med att uppfylla de riktmärken som sattes upp vid anslutningen beträffande reformen av rättsväsendet, kampen mot korruption och – för Bulgariens del – kampen mot organiserad brottslighet. Rapporterna bygger på information från de bulgariska och rumänska regeringarna, kommissionens och medlemsstaternas representationer och beskickningar i de båda länderna, organisationer i det civila samhället, föreningar och experter. Kommissionens rapporter kompletteras av utförliga tekniska rapporter om varje land.  En mer detaljerad översikt över samarbets- och kontrollmekanismen och skyddsklausulerna finns på följande webbadress:   MEMO/07/260   . Rapporterna i sin helhet finns tillgängliga på följande webbadress:    http://ec.europa.eu/dgs/secretariat_general/cvm/index_sv.htm
