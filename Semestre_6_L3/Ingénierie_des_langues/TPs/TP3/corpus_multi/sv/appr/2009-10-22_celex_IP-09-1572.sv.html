IP/09/1572  Bryssel den 22 oktober 2009 Ungdomspriset visar att ungdomar i EU vill bekämpa fattigdomen  Ungdomspriset för utveckling 2008–2009 delades ut i Stockholm i dag under de europeiska utvecklingsdagarna 2009.  Den höga kvaliteten på de affischer och videoklipp som skickats in till tävlingen visar hur engagerade EU:s ungdomar är i kampen mot fattigdomen.  Karel De Gucht, EU-kommissionär för utveckling och humanitärt bistånd, gav följande kommentar:  “Skolungdomarna har gett sig i kast med årets tema – mänsklig utveckling i Afrika – med stor fantasi och inlevelse.  Det visar att de verkligen förstått vad vi vill uppnå med vårt utvecklingsbistånd och varför EU:s hjälp behövs.  Dessa unga européer är verkliga ambassadörer för utveckling och samarbete mellan Europa och Afrika.”  De 54 finalister som bidragit med de bästa affischerna och videoklippen i tävlingen för 16–18-åringar belönades i en prisutdelningsceremoni i Kulturhuset i Stockholm.  EU-kommissionär Karel De Gucht kungjorde första- och andrapristagarna och överräckte priserna:  De 27 förstaprisvinnarna – en från varje EU-medlemsland – får åka på en femdagarsresa till Afrika för att med egna ögon se hur utvecklingssamarbete går till.  De kommer att besöka utvecklingsprojekt men har också möjlighet att träffa jämnåriga.  Förhoppningen är att de ska dela med sig av sina erfarenheter till vänner och släktingar och därigenom bli ambassadörer för utveckling.  De 27 andraprisvinnarna fick sina diplom vid prisutdelningsceremonin och deltog i de europeiska utvecklingsdagarnas uppsökande program för ungdomar i Stockholm, med bl.a. musikunderhållning och en frågesport kring temat utveckling.  Konferencier för prisutdelningsceremonin var Shire Raghe, programledare från Sveriges Television och MTV.  En del av de prisbelönta affischerna fanns utställda till påseende i samband med evenemanget.   Mer än 1 200 unga européer deltog i årets pristävling för ungdomar om utveckling.  Framgången visar att de är genuint intresserade av utvecklingsfrågor och fast beslutna att bekämpa fattigdomen.  Bakgrund:  EU-kommissionen anordnar pristävlingen för ungdomar för att de ska bli medvetna om utvecklingsfrågor.  Skolungdomar från EU i åldern 16–18 år kan delta.  Tävlingen, som anordnades första gången 2006, är inriktad på Afrika och på utvecklingsfrågor.  Årets teman var ”jämlikhet mellan könen”, ”barn och ungdom” och ”kulturell mångfald”, medan det övergripande temat var mänsklig utveckling i Afrika.  Juryn bestod av experter från olika områden, t.ex. utveckling, utbildning, konst och medier.   De europeiska utvecklingsdagarna är ett utvecklingsforum som anordnas av EU-kommissionen och det land som innehar EU-ordförandeskapet (Stockholm, 22–24 oktober 2009).  Evenemanget samlar närmare 4 000 personer och 1 500 organisationer på utvecklingsområdet.  Delegater från 125 länder deltar, och bland dem finns statschefer och ledande gestalter på världsarenan, t.ex. nobelpristagare. Pristävlingen för ungdomar:    http://www.dyp2008.org/    Listan över vinnarna, affischerna och videoklippen (kan laddas ned och användas fritt av medierna) finns på följande adress:    http://www.dyp2008.org/ww/en/pub/dyp2008/enter.htm    Utvecklingsdagarna:    http://www.eudevdays.eu/about_the_event/introduction_en.htm
