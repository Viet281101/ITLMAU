IP/09/1596  Bryssel den 28 oktober 2009 Framtidens Internet ska göra de europeiska systemen smarta och effektiva: färre trafikstockningar, mindre utsläpp och bättre sjukvård  Färre trafikstockningar, bättre och effektivare energileveranser och medicinsk behandling i hemmet med hjälp av den senaste tekniken – det här är typiska exempel på sådant som möjliggörs av framtidens Internet. Framtidens Internet kommer att koppla samman fysiska föremål som bilar och mobilutrustning med infrastrukturer (t.ex. trafikledningssystem) så att enorma mängder data kan användas i realtid, vilket förbättrar förfarandena och ökar effektiviteten. Europeiska kommissionen presenterar i dag en strategi för att göra Europa ledande i utvecklingen av smarta Internetdrivna infrastrukturer. Kommissionen uppmanar EU:s regeringar och den europeiska IKT-sektorn (informations- och kommunikationsteknik) att dra nytta av den ökade efterfrågan på innovativa Internettillämpningar för att göra befintlig infrastruktur – som hälso- och sjukvårdssystem, energinät och trafikledning – ”smarta”. Därför kommer den att inleda ett partnerskap mellan offentliga organ och viktiga IKT-aktörer. 300 miljoner euro kommer under perioden 2011-2013 att avsättas för projekt som snart kommer att väljas ut. Tanken är att det här ska komplettera IKT-stödet på 200 miljoner euro per år till pågående forskning och underliggande Internetteknik.   ”Internet kan hjälpa oss att klara framtidens utmaningar och är själva nyckeln till att lyfta Europas ekonomi ur krisen” , säger Viviane Reding, EU-kommissionär för informationssamhället och medierna . ”Onlinetillämpningar och onlineteknik kan förbättra transporterna i städerna, där snart 70 % av världens befolkning är bosatt. De kan – och måste – förbättra våra system för energihantering eftersom elförbrukningen kommer att fördubblas till 2030. Och med tanke på den åldrande befolkningen i EU kan Internet göra våra hälso- och sjukvårdssystem mer effektiva och göra det möjligt att behandla patienter på distans. Europa och de europeiska företagen måste gripa denna möjlighet och utveckla den här typen av teknik och tillämpningar, som kan göra de dagliga processerna mycket effektivare”.  Europeiska kommissionen lägger i dag fram ett förslag till en Internetinnovationsstrategi för EU, som kopplar samman offentliga organ och olika industrisektorer i hela Europa. Strategin syftar till att förbättra de infrastrukturer som är viktiga för vår ekonomi och vårt samhälle genom att öka deras förmåga att behandla stora mängder data i den dagliga verksamheten. Internetdatatrafiken ökar redan i dag med 60 % varje år. Eftersom Internet kopplar samman miljarder sensorer och mobil onlineutrustning för att leverera allt mer sofistikerad information måste dessa infrastrukturer vara tillräckligt ”smarta” för att klara att använda sådana enorma mängder data i realtid. Ett exempel är att trafikstockningarna, som kostar Europa 135 miljoner euro varje år, skulle kunna minskas med 20 % och utsläppen med ytterligare 15 % (   IP/08/1979   ) med hjälp av Internetteknik som sensorer,   smart tags   och – en dag – satellitnavigeringssystemet Galileo.  Den plan som i dag läggs fram syftar till att göra Europa ledande inom forskning och utbyggnad av sådan Internetteknik som krävs för att göra infrastrukturer ”smartare” inom sådana områden som påverkar vårt vardagsliv, som hälso- och sjukvård, transporter och energi. Det här kommer inte bara att stärka konkurrenskraften för den europeiska IKT-industrin utan innebär även att de europeiska konsumenterna kommer att bli de första som kan dra nytta av de nya tillämpningarna och tjänsterna. Smarta system testas redan i dag i olika europeiska regioner och städer. Exempelvis har Stockholm investerat i ett  smart trafikledningssystem  som kortar restiden, främjar kollektivtrafiken och minskar koldioxidutsläppen. Genom användningen av sensorsnät och mobilutrustning kan data samlas in i realtid (eller näst intill), vilket är viktigt för system för energihushållning och styrning av transporter. Denna information kan sedan användas för att till exempel optimera städernas transportsystem. Den här typen av trådlös utrustning kommer också att gagnas av det extra spektrum som frigörs genom den digitala utdelningen (  IP/09/1595 ,  MEMO/09/482 ) när de får en mer spridd användning.  Kommissionen uppmanar i dag de offentliga organen och näringslivet att tillsammans verka för en europeisk forskning som i högre grad inriktas på central Internetteknik som snabbt får tillämpningar i vardagslivet. Kommissionen kommer att ge det här offentlig-privata partnerskapet en flygande start med en ansökningsomgång under 2010. Sammanlagt planerar man att avsätta 300 miljoner euro till det här initiativet under perioden 2011–2013 – och tanken är att näringslivet ska bidra med lika mycket.  Kommissionen finansierar redan forskning för att göra själva Internet smartare, med 400 miljoner euro som investerats i mer än 90 europeiska projekt inom programmet för   IKT-forskning   , och ytterligare 200 miljoner euro per år kommer att avsättas i forskningsbudgetarna för 2011–2013. Ett exempel är   SENSEI   -projektet som syftar till att koppla samman reella och digitala världar och därigenom skapa ”smarta” platser överallt, genom att t.ex. sända medlemmar i bilpooler ett sms när det finns en buss i närheten som kan ta dem till målet snabbare. Bakgrund  Det meddelande som läggs fram i dag är ett led i förberedelserna för den EU-plan för innovation och forskning som efterfrågades av Europeiska rådet i december 2008. Den är också en del av kommissionens svar på Ahogruppens rekommendationer, som gick ut på att den europeiska IKT-forskningen borde bli mer risktagande och göra mer för att kommersialisera sina resultat (   IP/08/1288   ,    MEMO/08/430   ).  Det meddelande som kommissionen lägger fram i dag finns på :     http://ec.europa.eu/information_society/activities/foi/library
