IP/09/ 1351   Bryssel, 24 september 2009 Kommissionen minskar byråkratin och förbättrar investerarskyddet i samband med värdepappersprospekt  (se   MEMO/09/412   ) I linje med principerna om ”bättre lagstiftning” har EU-kommissionen i dag lagt fram ett förslag för översyn av prospektdirektivet. Förslaget ingår i förenklingsprogrammet inom kommissionens åtgärdsprogram för att minska de administrativa bördorna i EU. Förslaget ökar prospektsystemets rättsliga klarhet och effektivitet samt minskar de administrativa bördorna för emittenter och finansiella mellanhänder. Det beaktar också vikten av att öka investerarskyddet och se till att lämnad information är tillräcklig och adekvat, så att privata investerares behov tillgodoses. Det bygger även på ett samråd med alla viktiga aktörer och ska nu behandlas av Europaparlamentet och ministerrådet.  Charlie McCreevy, kommissionens ledamot med ansvar för inre marknaden och tjänster, säger följande: ”Dessa nya regler motsvarar emittenternas och investerarnas behov och eliminerar alla onödiga bördor på företagen. Det beaktar lärdomarna av finanskrisen och kommer att säkerställa att investerarna har all information de behöver."  Prospektdirektivet innehåller reglerna för prospekt som ska tillhandahållas allmänheten vid offentliga erbjudanden eller upptagande till handel av överlåtbara värdepapper på en reglerad marknad inom EU . En av dess främsta förtjänster är införandet av en ”passmekanism”: Om en behörig myndighet i en medlemsstat har godkänt ett prospekt, är detta giltigt i hela EU för erbjudanden till allmänheten och upptagande till handel av värdepapper. Prospektsystemet har haft klart positiva effekter på kvalitet och relevans när det gäller den information investerarna har tillgång till. Samtidigt behöver denna rättsliga ram förbättras ytterligare för att öka dess rättsliga klarhet och effektivitet samt minska de administrativa bördorna. De nya reglerna kommer att effektivisera värdepappersemissioner genom att vara begripligare (ökad rättslig klarhet). De kommer också att minska de administrativa bördorna för emittenter och finansiella mellanhänder. Vidare kommer de att ge emittenternas anställda tillgång till hela skalan av investeringsmöjligheter och hjälpa privata investerare att bättre förstå prospekten och riskerna med ett värdepapper, innan de investerar. De viktigaste ändringarna är följande:   Mindre omfattande krav på offentliggörande vid vissa typer av värdepappersemissioner (småföretag, små långivare, nyemissioner och statliga garantiordningar).   Förbättring av prospektets sammanfattning vad gäller format och innehåll.   Förtydligande av undantagen från kraven på att offentliggöra ett prospekt när företag säljer genom finansiella mellanhänder (”retail cascades”) och för aktieprogram för anställda.   Upphävande av krav på offentliggörande som i dag överlappar öppenhetsdirektivet.   Emittenter av icke-aktierelaterade värdepapper kommer att kunna bestämma sin hemmedlemsstat.   Definitionen av ”kvalificerade investerare” i prospektdirektivet kommer att anpassas till en av de typer av ”professionella kunder” som definieras i direktivet om marknader för finansiella instrument.   Om prospektdirektivet  Prospektdirektivet trädde i kraft den 31 december 2003 genom att offentliggöras i Europeiska unionens officiella tidning . Medlemsstaterna anmodades införliva det med sin nationella lagstiftning senast den 1 juli 2005. Enligt artikel 31 i prospektdirektivet ska kommissionen fem år efter ikraftträdandet utvärdera dess tillämpning och vid behov lägga fram förslag till översyn av det. Vidare startade kommissionen i januari 2007 åtgärdsprogrammet för minskade administrativa bördor i EU. Syftet var att mäta de administrativa kostnaderna till följd av EU-lagstiftningen och till 2012 minska de administrativa bördorna med 25 %. Prospektdirektivet har konstaterats vara ett område med flera betungande krav för företagen, varav vissa kan mildras. Med hänsyn till finanskrisen har det samtidigt ansetts lämpligt att se över vissa bestämmelser i prospektdirektivet, för att effektivisera det och även stärka investerarskyddet. För att åstadkomma detta och i linje med principerna om ”bättre lagstiftning” har kommissionen inlett en offentlig samrådsprocess. Föreliggande förslag och dess konsekvensbedömning är resultatet av en omfattande och fortlöpande dialog med alla viktiga aktörer, inklusive tillsynsorgan för värdepapper, marknadsaktörer (emittenter, finansiella mellanhänder och investerare) samt konsumenter. Det bygger på observationerna och analysen i de rapporter som har offentliggjorts av Europeiska värdepapperstillsynskommittén (CESR) och av expertgruppen för de europeiska värdepappersmarknaderna (ESME). Förslaget finns tillgängligt på följande adress:   http://ec.europa.eu/internal_market/securities/prospectus/index_en.htm
