IP/09/342
Bryssel den 3 mars 2009EU-kommissionen finansierar en europeisk
ekonomisk samverkan mot barnpornografi på InternetEuropeiska kommissionen kommer att ge upp till
427 000 euro i stöd till den europeiska ekonomiska samverkan mot
barnpornografi på Internet, meddelade i dag Jacques Barrot, vice
ordförande i Europeiska kommissionen och kommissionsledamot med ansvar
för rättvisa, frihet och säkerhet. 
Samverkan leds av den brittiska brottsbekämpande myndigheten
specialiserad på sexuellt utnyttjande av barn CEOP (Child Exploitation
and Online Protection Centre) och finansieras av Europeiska kommissionen.
Arbetet sker via en informell samarbetsgrupp mellan den offentliga och privata
sektorn, bestående av polismyndigheter, finansiella aktörer,
Internetleverantörer, ideella organisationer och andra parter som
önskar samarbeta i kampen mot barnpornografi. 
MasterCard, Microsoft, PayPal, VISA Europe och den ideella organisationen
Missing Children Europe med flera har varit med och bildat den nya samverkan.
Dessutom ingår advokatbyrån Allen and Overy och det internationella
centret för försvunna och utnyttjade barn ICMEC (International
Centre for Missing and Exploited Children) som rådgivande medlemmar.
När det gäller brottsbekämpande myndigheter återfinns
Europol och den italienska nationella post- och kommunikationspolisen bland
grundarna.
Samverkan lanserades i dag vid en presskonferens arrangerad av CEOP i dess
huvudkontor i närvaro av vice ordförande Jacques Barrot.
Kommissionen kommer att ge ett stöd på upp till 427 000 euro
till insatserna inom ramen för samverkan. Syftet med samverkan är att
föra samman alla parter som är aktiva inom kampen mot kommersiell
spridning av barnpornografiska bilder på Internet. Den kommer att bidra
till att identifiera och skydda offren, lokalisera och gripa förövarna
– såväl pedofiler som de personer som tjänar pengar på
försäljning av bilderna, och framförallt beslagta vinsterna
från sådan kriminell verksamhet. Härigenom kommer köp av
barnpornografi med hjälp av kreditkort eller andra elektroniska
betalningssätt att förhindras. Dessutom kommer kommissionen inom kort
att lägga fram förslag om en uppdatering och stärkning av
rådets rambeslut om åtgärder för att bekämpa sexuella
övergrepp mot och sexuellt utnyttjande av barn.
Jacques Barrot betonade initiativets stora betydelse genom följande
uttalande: ”Jag är fast besluten att ge barnen största
tänkbara skydd mot alla former av brott och övergrepp. Det
är ett faktum att den snabba utbredningen av Internet har skapat en stor
illegal marknad för barnpornografiska bilder. Europeiska unionens
ekonomiska samverkan kommer att bidra till att identifiera och skydda offren och
i synnerhet beslagta inkomsterna från sådan kriminell verksamhet.
För att samverkan ska bli fullt effektiv, måste emellertid fler parter
delta, däribland medlemsstaterna. Jag är redo att fullt ut stödja
deras insatser. "
