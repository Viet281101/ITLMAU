IP/09/1090 Bryssel den 6 juli 2009  Kommissionens ordförande José Manuel Barroso deltar i G8-toppmötet i Italien den 8-10 juli 2009: För hållbara gemen­samma svar på globala utmaningar  José Manuel Barroso kommer för femte gången att företräda kommissionen vid G8-toppmötet som i år under italiensk ledning äger rum i L'Aquila (Italien). G8-ledarna kommer bl.a. att ta upp den globala ekonomin, och också handel, klimatförändringen och energifrågor, Afrika och utveckling samt livsmedelstrygghet.  Tillsammans med de svenska politiker, som nu ansvarar för EU:s ordförandeskap, EU:s fyra G8-stater (Frankrike, Tyskland, Italien och Storbritannien) samt USA, Ryssland, Kanada och Japan kommer José Manuel Barroso att verka för att världen reagerar samordnat på de gemensamma utmaningar som är kopplade till den ekonomiska och finansiella krisen, handel, klimatförändring och energi, Afrika och utveckling samt livsmedelstrygghet.  José Manuel Barrosos budskap är följande: "Årets G8-toppmöte äger rum i särskilt svåra tider. EU har visat ledarskap när det gäller att tackla svåra problem på olika områden, alltifrån tillsynen av finansmarknaderna och hållbara klimatpolitiska åtgärder till världshandel. Detta toppmöte ger tillfälle till mer engagemang och fler åtaganden. Vi måste snabbt genomföra reformen av det globala finanssystemet. Vi måste vidta beslutsamma åtgärder för att mot­verka klimatförändringen. Och vi måste på nytt bekräfta och stå för våra åtaganden gentemot de fattigaste i världen."  I fråga om klimatförändringarna förväntas viktiga diskussioner både i G8 och i mötet med Major Economies Forum . Barroso kommer att understryka vetenskapens betydelse, vikten av att temperaturhöjningen inte överstiger 2°C, och vidare uppmana att målet på en minst 50-procentig minskning av de globala utsläppen fram till 2050 ska förklaras ligga fast. Dessutom bör alla utvecklade länder vara redo att minska sina utsläpp med minst 80 % under samma period och bevisa sitt åtagande genom kraftfulla minskningar efter halva perioden, med jämförbara insatser från alla utvecklade länder. Detta bör i sin tur främja viljan hos de större tillväxtekonomierna att vidta åtgärder för att kollektivt minska sina utsläpp under den nivå de skulle ligga på utan några åtgärder. Han kommer också att understryka de ekonomiska möjligheter som följer av en utveckling mot koldioxidsnåla ekonomier.  När det gäller världsekonomin, kommer kommissionsordförande Barroso att uppmana G8 att tydligt signalera att protektionistiska tendenser i handels- och investeringsförbindelser måste motarbetas i ekonomiska kristider. Mot bakgrund av den nuvarande krisens starka sociala effekter kommer han att uppmana alla regeringar att sätta människornas situation i centrum och ta fram sociala och syssel­sättnings­politiska åtgärder som bidrar till att skydda människor och arbetsplaster med sikte på den ekonomiska återhämtningen och införandet av ett nytt, rättvist globalt regelverk. Han kommer också att yrka på att mötet I L'Aquila ska medverka till att utvecklingsagendan från Doha snarast avslutas.  José Manuel Barroso tänker framhäva den fortsatta betydelsen av global livsmedelstrygghet, ett område där kommissionen sedan det senaste G8-mötet har gått med på att genomföra en livsmedels­mekanism på 1 miljard euro. Han välkomnar att G8-partnerna på nytt uppmärksammar detta trängande problem. Årets G8-toppmöte kommer med tanke på sina deltagare att avspegla G8-ledarnas starka beredvillighet att utveckla dialogen med sina globala partner och göra den till en integrerad och viktig del av toppmötet samt att bygga broar mot andra pågående processer, bl.a. FN:s klimatförhandlingar och G20. Mer information:    MEMO/09/317    G8-toppmötets webbplats:    http://www.g8italia2009.it/G8/G8-G8_Layout_locale-1199882116809_Home.htm    Kommissionsordförande Barrosos webbplats:    http://ec.europa.eu/commission_barroso/president/index_en.htm    Webbplatsen Europa    http://europa.eu/index_sv.htm
