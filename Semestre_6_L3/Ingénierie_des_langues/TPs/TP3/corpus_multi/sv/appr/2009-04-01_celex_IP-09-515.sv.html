IP/09/515
Bryssel den 1 april 2009Antitrust:
Kommissionär Kroes noterar MasterCards beslut att sänka sina
gränsöverskridande multilaterala förmedlingsavgifter och att ta
tillbaka de senaste avgiftshöjningarnaEU-kommissionären för
konkurrensfrågor, Neelie Kroes, säger att hon utifrån den
information som finns tillgänglig inte ser något behov av att vidta
åtgärder mot MasterCard för att företaget inte följt
ett beslut från 2007 där kommissionen slog fast att MasterCards
gränsöverskridande multilaterala förmedlingsavgifter strider mot
EG-fördragets regler om konkurrensbegränsande affärsmetoder (se
IP/07/1959
och MEMO/07/590).
Beslutet föranledde MasterCard att tillfälligt sluta tillämpa den
gränsöverskridande förmedlingsavgiften från och med den 12
juni (se MEMO/08/397),
men företaget höjde sina avgifter från och med oktober 2008.
MasterCard har nu beslutat tillämpa en ny metod på sina multilaterala
förmedlingsavgifter för gränsöverskridande transaktioner som
kommer att leda till en avsevärt lägre genomsnittlig vägd
nivå på de multilaterala förmedlingsavgifterna jämfört
med den som konstaterats strida mot EU:s antitrustregler. Enligt den nya metoden
kommer den högsta genomsnittliga vägda multilaterala
förmedlingsavgiften per transaktion att sänkas till 0,30 %
för kreditkort för privatkunder och till 0,20 % för betalkort
för privatkunder. Dessutom har MasterCard gått med på att
från och med juli 2009 ta tillbaka de avgiftshöjningar som
infördes i oktober 2008. Slutligen har MasterCard gått med på att
ändra reglerna för sitt system från och med juli 2009 för
att öka insynen och konkurrensen på betalkortsmarknaden.
Genomförandet av dessa ändringar kommer att övervakas noggrant
under de närmaste månaderna.  
Neelie Kroes, kommissionsledamot med ansvar för konkurrensfrågor,
gjorde följande uttalande: ”Jag är övertygad om att  dessa
åtaganden inte bara kommer att göra MasterCards betalkortssystem
effektivare och öppnare utan att det också kommer att ge konsumenter
och återförsäljare en skälig andel av fördelarna. Den
nya metoden för beräkning av den multilaterala
förmedlingsavgiften kommer att skapa klarhet för banker och
återförsäljare och leda till en betydligt lägre avgift
än den Mastercard tog ut tidigare. Vi kommer att övervaka
genomförandet noggrant under de närmaste månaderna.”
Kommissionen beslutade i december (se IP/07/1959
och MEMO/07/590)
att den multilaterala förmedlingsavgift som MasterCard införde
för gränsöverskridande transaktioner med betal- och kreditkort
för privatkunder av märkena MasterCard och Maestro inom Europeiska
ekonomiska samarbetsområdet (EES) inte var förenlig med
EG-fördragets regler om konkurrensbegränsande affärsmetoder
(artikel 81). 
Beslutet uteslöt emellertid inte att en multilateral
förmedlingsavgift  kan vara förenlig med EG:s antitrustregler om den
har en positiv effekt på innovation och effektivitet och gör det
möjligt att föra över en skälig andel av dessa fördelar
på konsumenterna. Beslutet gav MasterCard sex månader (till den 21
juni 2008) att anpassa sitt beteende till antitrustreglerna, med möjlighet
att ålägga vite om företaget dröjde med att genomföra
beslutet. 
Den 12 juni 2008 (se MEMO/08/397)
slutade MasterCard tillfälligt ta ut sin gränsöverskridande
multilaterala förmedlingsavgift, och fortsatte samtidigt att diskutera en
metod för fastställande av multilaterala förmedlingsavgifter som
skulle ge konsumenter och återförsäljare en skälig andel av
fördelarna.
MasterCards åtaganden
MasterCard har nu gjort tre åtaganden:
- För det första kommer MasterCard från och med juli 2009 att
beräkna den gränsöverskridande multilaterala
förmedlingsavgiften enligt en metod som garanterar att multilaterala
förmedlingsavgifter motsvarar de transaktionella fördelarna för
affärsidkare av att acceptera betalkort i stället för kontanter.
Beräkningen av en multilateral förmedlingsavgift enligt denna metod
kommer att leda till en avsevärt lägre högsta vägd
genomsnittlig nivå på de multilaterala förmedlingsavgifterna:
0,30 % per transaktion för kreditkort för privatkunder och
0,20 % per transaktion för betalkort för privatkunder. Som
jämförelse kan nämnas att
MasterCards gränsöverskridande multilaterala
förmedlingsavgifter låg inom intervallet 0,80–1,90 % under
2007, beroende på vilket kort det rörde sig om. Maestros
gränsöverskridande multilaterala förmedlingsavgifter varierade
mellan drygt 0,40 % och drygt 0,75 %).
- För det andra kommer MasterCard att från och med juli 2009 ta
tillbaka de avgiftshöjningar som tillkännagavs i oktober 2008 (se
nedan).
- För det tredje kommer MasterCard att från och med juli 2009 vidta
vissa åtgärder för att öka insynen i sitt system. Detta
kommer att ge konsumenter och affärsidkare möjlighet att fatta
bättre underbyggda beslut om de betalningssätt de använder och
accepterar. Som exempel kan nämnas att MasterCards regler kommer att
ändras så att affärsidkare erbjuds och debiteras olika avgifter
beroende på vilken korttyp som används, dvs. de kommer att erbjudas
så kallade ”oblandade” avgifter. 
I oktober 2008 ändrade MasterCard sin prisstruktur för inlösen
inom EES genom att höja en del befintliga inlösenavgifter (som ett
betalkortssystem, i det här fallet MasterCard, tar ut av sina medlemsbanker
för att de är anslutna till systemet), införa en ny
inlösenavgift och avskaffa vissa avgiftsbefrielser. Nu kommer dock dessa
avgifter att slopas.
Eftersom MasterCard åtagit sig att ändra sina multilaterala
förmedlingsavgifter och gått med på att ta tillbaka
avgiftshöjningarna, och med beaktande av den information om dessa marknader
som finns tillgänglig, har kommissionär Kroes inte för avsikt att
föreslå att kommissionen ska vidta åtgärder mot MasterCard
för att företaget negligerat 2007 års kommissionsbeslut eller
brutit mot antitrustreglerna genom att höja sina avgifter eller
återinföra en gränsöverskridande multilateral
förmedlingsavgift. 
Vad gäller Visas beteende
på betalkortsmarknaden avser kommissionen att fortsätta sin
antitrustundersökning (se MEMO/08/170)
och den kommer att övervaka andra marknadsaktörers beteende för
att se till att konkurrensen fungerar på denna marknad, till fördel
för affärsidkare och konsumenter.
För mer information, se MEMO/09/143.
