IP/09/ 1811     Bryssel den 24 november 2009 Tredje forumet om civilskydd utvecklar EU:s motståndskraft mot katastrofer  I morgon inleder EU:s miljökommissionär Stavros Dimas det tredje europeiska forumet om civilskydd i Bryssel. Över 500 verksamma inom civilskyddet kommer till en tvådagarskonferens om hur EU-länderna kan utveckla sin motståndskraft mot katastrofer. Klimatförändringen kommer troligen att leda till att antalet naturkatastrofer blir fler och värre. EU måste ha en beredskap för detta, och även för terroristhot, kemiska olyckor och andra incidenter. Vid konferensen ”Towards a more resilient society” om ett motståndskraftigt samhälle, kommer man att diskutera framtida frågor för civilskyddet inom EU, den tekniska utvecklingen samt hur befolkningen kan förberedas för katastrofer.  Miljökommissionär Stavros Dimas säger: ”Europa kommer att göra allt som är möjligt för att stärka motståndskraften mot katastrofer och därmed minska antalet dödsfall. Varje år förlorar tusentals människor livet och många fler drabbas av långtgående störningar i sin vardag. Enbart förra året tvingades 20 miljoner människor världen över lämna sina hem på grund av naturkatastrofer. Även de ekonomiska kostnaderna är höga – katastrofer beräknas kosta EU 15 miljarder euro varje år. Forumet är en plattform för att diskutera de problem vi står inför och stärka våra förebyggande och åtgärdande insatser.”  Forum om civilskydd  Temat för det tredje forumet om civilskydd är motståndskraft och hur EU kan stärka sina förebyggande och åtgärdande insatser för att hantera katastrofer på ett effektivare sätt. Motståndskraft mot katastrofer innebär inte bara förmågan att återhämta sig efter en stor katastrof, utan också förebyggande arbete.  Vid forumet samlas över 500 deltagare för att diskutera framtida frågor för civilskyddet inom EU. Under tre debatter med välrenommerade föredragshållare från politiken, näringslivet och forskningsvärlden kommer man att kunna utbyta idéer om förebyggande arbete, riskidentifiering och självförsörjning samt formerna för en EU-strategi för katastrofhantering.  Bland föredragshållarna kan nämnas miljökommissionär Stavros Dimas, Margareta Wahlström, biträdande generalsekreterare för FN:s strategi för att minska katastrofer, och Håkan Jevrell, statssekreterare vid Försvarsdepartementet.  Samtidigt med konferensen visas en utställning om och med internationella partner, utbildningsorganisationer och innovativ teknik. Där visas bland annat en jordbävningssimulator, som är en del av en utställning om den katastrof som drabbade den italienska staden L'Aquila tidigare i år.  Kommissionen och civilskyddet Kommissionen stöder och kompletterar olycksförebyggande insatser på nationell, regional och lokal nivå, och har satt upp ett centrum för övervakning och information som fungerar som knutpunkt för de insatser som utförs via EU:s civilskyddsmekanism.  Mekanismen underlättar samarbetet vid katastrofinsatser. 31 länder – EU-27, Kroatien, Island, Liechtenstein och Norge – deltar, och de kan därmed samordna sina hjälpresurser för katastrofdrabbade länder. Alla världens länder kan be EU om hjälp.   Sedan mekanismen inrättades 2001 har EU bistått vid katastrofer världen över, bland annat orkanen Katrina i USA 2005, jordbävningen i Kina 2008 och skogsbränderna i Sydeuropa i somras. För närvarande assisterar centret vid över 20 nödsituationer per år.   EU-kommissionen arbetar för att stärka EU:s kapacitet för katastrofinsatser. I somras testades kapaciteten på EU-nivå. Från juli till september hade medlemsstaterna tillgång till två brandflygplan för att släcka skogsbränder. Kommissionen kommer att dra nytta av erfarenheten från detta pilotprojekt. Kommissionen lanserar även ett antal initiativ för utveckling av en EU-strategi för förebyggande av naturkatastrofer och katastrofer som orsakats av människor. Detta innefattar att utveckla riktlinjer för bedömning och kartläggning av risker, en sektorsöverskridande översikt över de främsta riskerna som EU kan drabbas av samt att inrätta ett europeiskt nätverk för förebyggande insatser. Bakgrund Det tredje civilskyddsforumet ”Towards a more resilient society” äger rum i EU-kommissionens byggnad Charlemagne, Rue de la Loi 170 i Bryssel, den 25–26 november 2009.  Mer information om forumet finns på   www.civilprotectionforum.eu   .  Mer information om civilskyddsmekanismen finns på   http://ec.europa.eu/environment/civil/   .
