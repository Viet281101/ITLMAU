IP/ 09/1059  Bryssel den 30. juni 2009  Återkomsten av den krokiga gurkan: Frukt och grönsaker med skönhetsfel åter i diskarna från och med den 1 juli  Många av EU:s regler för storlek och form på frukt och grönsaker försvinner imorgon då de särskilda handelnormerna för 26 typer av frukt och grönsaker upphör att gälla. Avskaffandet av handelsnormerna är ett viktigt inslag i kommissionens pågående arbete för att göra EU-reglerna effektivare och enklare och ta bort onödig byråkrati. Handelsnormerna behålls för tio typer av frukt och grönsaker, däribland äpplen, jordgubbar och tomater. Men även för dessa typer kan medlemsstaterna för första gången tillåta butiker att sälja produkter som inte uppfyller normerna, förutsatt att de märks på ett sätt som skiljer dem från frukt och grönsaker i klasserna extra, klass I och klass II. De nya reglerna innebär alltså att de nationella myndigheterna kan tillåta försäljning av alla typer av frukt och grönsaker oavsett vilken storlek och form frukten och grönsakerna har.  ”Från och med den 1 juli kommer det åter att finnas krokiga gurkor och knöliga morötter i diskarna”, säger jordbrukskommissionär Mariann Fischer Boel. ”Skämt åsido är detta ett konkret exempel på vår strävan att ta bort onödig byråkrati. Vi behöver helt enkelt inte reglera sådana här saker på EU-nivå. Det är mycket bättre att överlåta det åt aktörerna på marknaden. Detta innebär också att konsumenterna får tillgång till ett så stort produktutbud som möjligt. Det finns ingen anledning att kasta bort fina produkter bara för att de är av fel storlek eller har fel form.”  Under de förhandlingar om reformen av marknadsordningen för frukt och grönsaker som genomfördes 2007 åtog kommissionen sig att minska onödig byråkrati genom att avskaffa ett antal handelsnormer för frukt och grönsaker. De bestämmelser som träder ikraft imorgon innebär att handelsnormerna kommer att upphävas för 26 olika produkter, dvs. för aprikoser, aubergine, avokado, blomkål, brysselkål, bönor, gurka, hasselnötter med skal, huvudkål, kronärtskockor, körsbär, lök, meloner, morötter, odlad svamp, plommon, purjolök, sparris, spenat, squash, stjälkselleri, valnötter med skal, vattenmeloner, sallatscikoria, vitlök och ärter.  Handelsnormerna kommer att finnas kvar för de tio produkter som står för 75 procent av EU-handelns värde, dvs. bordsdruvor, citrusfrukt, jordgubbar, kiwifrukt, paprika, persikor och nektariner, päron, sallat, tomater och äpplen. Medlemsstaterna får dock undanta även dessa från normerna om de säljs med lämplig märkning i butikerna. I praktiken innebär det att äpplen som inte uppfyller normen får säljas i detaljhandeln om de märks med påskriften ”produkt avsedd för bearbetning” eller liknande.
