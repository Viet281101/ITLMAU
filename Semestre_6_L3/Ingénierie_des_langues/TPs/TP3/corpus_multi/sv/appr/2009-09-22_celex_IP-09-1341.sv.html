IP/09/ 1341   Bryssel den 22 september 2009  Konsumentskydd : Kommissionen kritiserar ”svårbegripliga” bankavgifter   Det finns utbredda problem med hur bankerna informerar och ger råd till sina kunder, visar en rapport från Europeiska kommissionen om finanstjänster för konsumenter som läggs fram i dag . Några av problemen är svårtillgänglig information, svårbegripliga bankavgifter, dålig rådgivning och låg kundomsättning. Enligt rapporten är prisstrukturerna för checkkonton mycket otillgängliga, vilket gör det nästan omöjligt för konsumenterna att veta hur mycket de betalar och jämföra olika erbjudanden. Hos 66 % av de undersökta bankerna var bankavgifterna så oklara att de experter som sammanställde rapporten fick ta kontakt med bankerna för att få de faktiska kostnaderna för ett konto klara för sig. Österrike, Frankrike, Italien och Spanien är dåliga på öppenhet och är några av de dyraste länderna att ha ett bankkonto i. EU:s marknad är splittrad, vilket gör att konsumenterna inte kan utnyttja den inre marknadens fördelar. Bara 9 % av konsumenterna i EU bytte bank för checkkonton under de två åren 2007–2008.   – Bankerna sviker konsumenterna . Det finns ett omfattande underlag som visar att de bryter mot grundläggande konsumentskyddsprinciper, bland annat med krånglig prissättning, dolda avgifter och oklar, ofullständig information. Bankerna måste se om sitt hus och i grunden ändra sin inställning till sina kunder. Och medlemsstaternas myndigheter måste leva upp till sin skyldighet att tillämpa EU:s konsumentskyddsregler, säger konsumentkommissionären Meglena Kuneva.  –  Den här genomgången av konsumentmarknaden visar vilka problem konsumenterna har med finansiella produkter och tjänster. Kommissionen är besluten att ta itu med de här problemen. Det innebär att vi tvingar fram öppenhet med lättfattlig, jämförbar information och sätter spelreglerna för hur man får göra affärer. Nu när människorna i EU känner av den ekonomiska krisen är det här arbetet viktigare än någonsin, säger kommissionären för den inre marknaden Charlie McCreevy.   R apport   Som uppföljning till resultattavlan för konsumentmarknaderna  2008 lägger kommissionen i dag fram en rapport i form av ett arbetsdokument från kommissionens avdelningar, Follow up in Retail Financial Services to the Consumer Market Scoreboard , en oberoende undersökning av bankavgifter hos 224 banker som tillsammans täcker 81 % av marknaden i EU. Resultat  1. Svårbegripliga bankavgifter     Avgiftsstrukturen för checkkonton är ofta svårbegriplig. Nästan en tredjedel av de tillfrågade konsumenterna kunde inte jämföra erbjudandena.    Prisinformation på nätet är ofullständig . I två tredjedelar av fallen (66 %) behövde de experter som sammanställde rapporten ta ytterligare kontakt med banken för att reda ut informationen om avgifter. Till och med då erbjöd flera banker bara muntlig information om sina avgifter och vägrade att skicka listor på avgifterna. Omkring 10 % av bankerna hade lite information eller ingen alls på sina webbplatser, medan 33 % hade ofullständig prisinformation.     I några EU-länder betalar konsumenterna betydligt mer för checkkonton. Priserna för konton med genomsnittlig användning kan vara så höga som 253 euro i Italien eller så låga som 27 euro i Bulgarien. För ”intensiva” bankkunder är skillnaden ännu tydligare, från 831 euro i Italien till 28 euro i Bulgarien. Österrike, Frankrike, Italien och Spanien var dåliga på öppenhet och är några av de dyraste länderna att ha bankkonton i. Däremot har Bulgarien, Nederländerna, Belgien och Portugal billiga checkkonton.    Konsumenter i länder med svårbegriplig prisstruktur tenderar att betala mer för sina konton .     2. Information och rådgivning     Konsumenter tycker att information innan avtalet ingås ofta är svårbegriplig: ”obegriplig” eller ”otillräcklig” information är allvarliga hinder för att utnyttja finanstjänster i andra EU-länder.    Hela 79 % av konsumenterna i EU vill se tydlig och jämförbar standardinformation, t.ex. enligt mallen i det nya konsumentkreditdirektivet.    Det finns alltmer uppgifter som tyder på att konsumenterna ibland inte får bra finansiell rådgivning. Exempelvis visar tyska uppgifter att konsumenterna avslutar 50–80 % av alla långsiktiga investeringar i förtid på grund av dålig rådgivning , vilket leder till förluster på uppskattningsvis 20–30 miljarder euro per år.    De som säljer finansprodukter vet ofta inte tillräckligt mycket om produkterna för att kunna ge bra råd till konsumenterna. Banktjänstemän kan ofta hamna i intressekonflikter .    3. Kundomsättning   För checkkonton ligger kundomsättningen kvar på en låg nivå på 9 % under 2007–2008 , vilket kan jämföras med t.ex. 25 % för bilförsäkringar.  Vad händer nu?  Underlaget ska användas i det löpande arbetet med finansiella tjänster som kommissio nen tillkännagav i meddelandet Främja återhämtning i Europa i mars 2009. EU:s direktiv om otillbörliga affärsmetoder förbjuder redan metoder som vilseleder konsumenterna och snedvrider marknaderna, t.ex. genom att utelämna information om kontoavgifter eller lämna så svårbegriplig information att en genomsnittlig konsument inte kan räkna ut priset. Medlemsländerna är skyldiga att tillämpa de här reglerna på finanstjänster. Branschens (frivilliga) gemensamma principer för att underlätta byte av bank börjar gälla den 1 november 2009. Kommissionen kommer att följa tillämpningen noga.  Rapporten :   http://ec.europa.eu/consumers/rights/fin_serv_en.htm
