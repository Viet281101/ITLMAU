IP/09/ 1197  Bryssel den 28 juli 2009 Antitrust: Kommissionen inleder ett offentligt samråd om en översyn av konkurrensreglerna för distributionssektorn Europeiska kommissionen begär in synpunkter på sitt förslag till ändring av gruppundantagsförordningen och riktlinjerna för leverans- och distributionsavtal (vertikala begränsningar). Den nuvarande förordningen upphör att gälla i maj 2010. Eftersom tillämpningen av dessa regler fungerat väl överlag och med hänsyn till de synpunkter som lämnats av olika intressenter har kommissionen dragit slutsatsen att det inte behövs några större förändringar. De viktigaste ändringar som föreslås har tillkommit för att ta hänsyn till utvecklingen på marknaden, särskilt det faktum att de stora detaljhandlarna fått ökad marknadsstyrka och att Internetförsäljningen vuxit i betydelse. Berörda parter uppmanas att komma in med sina synpunkter senast den 28 september 2009. Neelie Kroes, kommissionsledamot med ansvar för konkurrensfrågor, har gjort följande uttalande: ”En konkurrensutsatt och effektiv distribution är av avgörande betydelse för konsumenternas välfärd och vår ekonomi. Den översyn som inleddes i dag har till syfte att garantera att man vid bedömningen av leverans- och distributionsavtal på grundval av konkurrensreglerna tar hänsyn till utvecklingen på marknaden, dvs. ökad marknadsmakt för köpare och nya distributionsformer t.ex. de möjligheter som Internet ger." Kommissionens gruppundantagsförordning (förordning (EG) nr 2790/1999) föreskriver att leverans- och distributionsavtal som uppfyller dess bestämmelser är undantagna från förbudet i EG-fördraget mot konkurrensbegränsande affärsmetoder (artikel 81.1). Den nuvarande gruppundantagsförordningen om vertikala begränsningar upphör att gälla i maj 2010. Det framgår av kommissionens preliminära bedömning av hur tillämpningen av denna förordning fungerat jämte de synpunkter som lämnats av olika intressenter att de nuvarande reglerna har fungerat väl i praktiken. Syftet med förordningen när den antogs 1999 var att den skulle åstadkomma en betydande minskning av den administrativa bördan för företagen, särskilt sådana företag som inte kan höja sina priser utan att förlora intäkter (dvs. företag utan marknadsstyrka), t.ex. små och medelstora företag, samt införa en metod för bedömning av vertikala begränsningar som är inriktad på de följdverkningar dessa får. Dessa mål och intentioner är fortfarande relevanta. Sedan de nuvarande bestämmelserna infördes för tio år sedan har främst två fenomen kunnat konstateras, nämligen en ytterligare ökning av marknadsstyrkan för stora distributörer och en ökning av försäljningen via Internet. Som anpassning till denna utveckling föreslår kommissionen därför att förutsättningen för att ett vertikalt avtal ska kunna omfattas av gruppundantaget ändras på så sätt att det inte bara krävs att leverantörens marknadsandel (såsom är fallet i dag), utan att även köparens marknadsandel, ska vara begränsad till högst 30 %. När det gäller försäljning via Internet måste man å ena sidan se till att konsumenterna kan dra fördel av den gränsöverskridande handeln, vilken dessutom underlättas väsentligt genom Internet. Å andra sidan kan vissa försäljningsrestriktioner som syftar till att begränsa eller hindra distributörernas möjligheter att skaffa sig en otillbörlig konkurrensfördel från andras marknadsföring och varumärkesreklam (dvs. snålskjuts) leda till en bättre service för konsumenterna. Den metod som föreslås av kommissionen innebär därför att det i Internet-sammanhang görs en tydligare åtskillnad mellan försäljning som är en följd av en aktiv marknadsföring, å ena sidan, och försäljning som är en följd av konsumentens egna initiativ, å andra sidan (dvs. aktiv resp. passiv försäljning). Dessutom klargörs det hur man i den reviderade förordningen kommer att hantera villkor i samband med Internet-försäljning, t.ex. krav från leverantören på att distributören måste ha ett traditionellt försäljningsställe innan han kan börja med Internet-försäljning.  Kommissionen uppmanar berörda tredje parter att inkomma med sina synpunkter senast den 28 september 2009. Samrådet omfattar alla frågor som behandlas i förordningen och riktlinjerna. Kommissionen önskar dock särskilt få in synpunkter på hur de nuvarande reglerna fungerar allmänt sett, i vilken utsträckning utvecklingen på marknaden bör beaktas i förordningen och på kommissionens förslag när det gäller köparnas marknadsstyrka och begränsningar för Internet-försäljning. Utkastet till ändring av gruppundantagsförordningen och riktlinjerna finns tillgängliga på följande webbplats:    http://ec.europa.eu/competition/consultations/2009_vertical_agreements/index.html
