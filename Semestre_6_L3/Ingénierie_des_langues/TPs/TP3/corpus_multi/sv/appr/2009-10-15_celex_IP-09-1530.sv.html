IP/09/1530  Bryssel den 15 oktober 2009 EU:s integrerade havspolitik – prioriteringar för nästa kommission  Europeiska kommissionen lägger i dag fram en lägesrapport som beskriver de senaste två årens framgångar med EU:s integrerade havspolitik och även blickar framåt. Samtidigt lägger kommissionen fram förslag om två viktiga frågor på det här området: integreringen mellan sektorer och länder när det gäller havsövervakning samt den internationella dimensionen av EU:s havspolitik. Tillsammans visar dessa tre dokument på ett övertygande sätt att den integrerade havspolitiken kan frigöra den ekonomiska potentialen i Europas vidsträckta havs- och kustområden och samtidigt göra haven säkrare genom förenklade nya styrelseformen och genom att synergieffekter utnyttjas i alla politikområden som rör havet.  ”Det var den sittande kommissionen som för första gången lanserade en ambitiös integrerad havspolitik och det här är även en av dess viktigaste framgångar”, säger Europeiska kommissionens ordförande Jose Manuel Barroso. ”Det här är också en utmaning för nästa kommission. Havspolitiken är en oundgänglig del av en hållbar klimat- och energipolitik. Jag vet att vi kan bygga vidare på det arbete som vi hittills gjort och med pondus och tillförsikt gå vidare med nästa steg. Exempelvis måste höghastighetsvattenvägarna förverkligas. För en ansvarsfull och fruktbar utveckling av haven behöver vi utveckla fysisk planering i kust- och havsområden, integrera havsövervakningen över gränser och inom länder och bygga upp ett nät för havsobservation och data”.  Joe Borg, som är kommissionär för havsfrågor och fiske, fortsätter: ”Även om den integrerade havspolitiken är en relativt ny EU-politik har den redan lyckats förändra Europas sätt att hantera sina havstillgångar och fört upp havsfrågorna högt på agendan. Denna fantastiska början bör sporra oss till ännu större och djärvare tankar i framtiden. Den bör uppmuntra oss att flytta fram gränserna när det gäller samordnade åtgärder till gagn för havsmiljön, havsekonomin och säkerheten.” Läget med den integrerade havspolitiken  Lägesrapporten inventerar de senaste två årens utveckling inom den integrerade havspolitiken. Där beskrivs också sex områden av strategisk betydelse för det fortsatta arbetet:   Integrering av styrelseformerna för havet: EU:s institutioner, medlemsstaterna och kustområdena har ett särskilt ansvar för att se till att politiken integreras uppströms och för att anta sammanhängande och samordnade dagordningar för havsfrågor och därmed ytterligare motverka det sektorsvisa tänkande som fortfarande dominerar. Effektiva strukturer för sektorsöverskridande samarbeten och samråd med aktörerna måste därför upprättas så att alla synergieffekter kan utnyttjas när det gäller politiken inom sektorer som påverkar haven.   Utarbetande av övergripande verktyg som fysisk planering för kust- och havsområden, övergripande kunskap och data om havet samt integrerad havsövervakning.   Fastställande av gränserna för havsverksamhet för att garantera hållbarhet inom ramen för ramdirektivet om en marin strategi. Det här kommer att säkerställa att ingen havsverksamhet får utvecklas utan att dess kumulativa inverkan på havsmiljön beaktas fullt ut.   Utarbetande av regionala havsområdesstrategier: prioriteringarna och verktygen för beslutsfattande måste anpassas till de unika geofysiska, ekonomiska och politiska förutsättningarna i Europas viktigaste havsområden.   Utveckling av den integrerade havspolitikens internationella dimension: EU:s ledarskap i globala havsfrågor, inbegripet frågor som rör klimatförändringar och bevarandet av den biologiska mångfalden i havet, kommer att stärka EU:s ställning i multilaterala och bilaterala sammanhang.   En förnyad fokusering på hållbar ekonomisk tillväxt, sysselsättning och innovation: EU bör ha en sammanhängande övergripande dagordning för havsfrågornas ekonomi, exempelvis bör EU verka för utvecklingen av havstransporter inom, Europa, främja investeringar i sjöfart under EU-flagg och i varvssektorn, fortsätta arbetet med projektet för rena fartyg, knyta EU:s havspolitik närmare till energi- och klimatpolitiken och se till att havs- och kustområdena beaktas helt i diskussionerna om territoriell sammanhållningspolitik.   Dessa sex områden kommer att behandlas mer ingående i ett dokument som läggs fram under 2010. Havsövervakning  För att möjliggöra integrering inom området havsövervakning har kommissionen utarbetat ett antal vägledande principer som hjälpa EU:s medlemsstater att fastställa en gemensam ram för utbyte av information mellan olika övervakningsmyndigheter. I dagsläget är praxis i medlemsstaterna fortfarande att de sektorsmyndigheter som övervakar verksamhet till havs samlar in data helt oberoende av varandra. Ett utbyte av dessa data skulle göra övervakningen mer effektiv och kostnadseffektiv. Det finns dock vissa tekniska, juridiska och säkerhetsmässiga problem kopplade till datautbytet och övervakningssystemens interoperabilitet. Dessa problem beskrivs i kommissionens förslag och lösningar har lagts fram.  Genom att utnyttja befintliga system på bästa sätt kan också olika användargrupper – från gränskontroll till fiske, från sjötransporter till kampen mot illegal invandring, från tull till försvar – få en bättre bild av situationen vilket kommer att förbättra deras operativa effektivitet .  Bland de initiativ som planeras kan man särskilt nämna att två pilotprojekt för att testa en integrerad havsövervakning i praktiken håller på att inledas – det ena i Medelhavet med näraliggande områden i Atlanten och det andra i Nordsjöområdet. Den internationella dimensionen  Kommissionen har också lagt fram ett strategidokument där det fastställs hur EU inflytande i internationella havsfrågor ska kunna stärkas, för att stärka de globala styrelseformerna för haven. Det här är bästa sättet att skydda EU:s ekonomiska, ekologiska och sociala intressen i havsområdet. Kommissionen nämner ett antal områden där det är uppenbart att internationella lösningar krävs. Några sådana exempel är skyddet av den biologiska mångfalden – även i fria havet – samt klimatförändringar, sjösäkerhet och sjöfartsskydd, acceptabla arbetsförhållanden på fartyg samt havsforskning. I dokumentet granskas även de tillgängliga instrumenten på internationell, regional och bilateral nivå samt grannskapsnivå som kan utnyttjas för att genomföra EU:s strategi samt de åtgärder som EU planerar att vidta för att bidra till hållbara globala styrelseformer för havet. Mer information:   Se även:  http://ec.europa.eu/maritimeaffairs/subpage_mpa_en.html    Lägesrapport:  MEMO/09/455    Integrering av havsövervakningen:  MEMO/09/454    Den integrerade havspolitikens internationella dimension:  MEMO/09/453
