IP/09/ 1356  Bryssel den 25 september 2009  25 september: möt forskare i 200 städer i 30 länder – den europeiska forskarkvällen  200 städer runtom i Europa kommer att uppmärksamma vetenskap på olika sätt men under samma rubrik: den femte europeiska forskarkvällen. Teaterpjäser i Lissabon, idrottstävlingar i Bryssel, kollektiv väggmålning i Milano. I andra europeiska städer kommer blickarna att riktas mot himlen för att studera universum. I kväll kan allmänheten i 30 länder i Europa träffa professionella forskare, delta i vetenskapliga experiment, hantera avancerad forskningsutrustning, få förståelse för sambanden mellan vetenskap och konst eller fundera över var kunskapens gränser går. Under en kväll kan alla vara forskare.  Forskarkvällen anordnades första gången 2005 av EU-kommissionen och denna femte omgång är en unik möjlighet för allmänheten att komma i närkontakt med forskare och känna av vetenskapens tjuskraft och skönhet. Evenemanget är också ett utmärkt tillfälle att upptäcka framstående europeiska forskningsprojekt och lära sig mer om hur man kan utveckla en forskarkarriär.   Här är några exempel på vad kvällen bjuder:    Rallystjärnan Henri Pescarolo och sprintern Kim Gevaert utmanar lokala forskare i idrottstävlingar i Redu-Transinne (Belgien).   I Frascati (Italien) kommer barn, studenter, forskare och musiker att tävla och utforska musikaliska ljud.   I Storbritannien kommer The Naked Scientists i Durham att sända ett radioprogram under forskarkvällen där lyssnarna inbjuds att delta i ett experiment i köksvetenskap.    Samtidigt ges en show om klimatförändringen i Hamburgs planetarium i Tyskland.    Forskare och allmänheten kommer också att segla tillsammans på Zürichsjön i Schweiz.    Fler aktiviteter finns i det fullständiga   programmet   .  Arrangemanget har haft många besökare under åren. År 2005 deltog 20 000 personer från 15 europeiska länder, och förra årets forskarkväll lockade 320 000 personer i 28 länder både inom och utanför EU. Bakgrund  EU medfinansierar aktiviteterna under forskarkvällen genom sjunde ramprogrammet för forskning (   FP7   , programmet Människor). Ansökningsomgångarna för förslag på aktiviteter sköts av REA (Research Executive Agency) som är ett nytt EU-organ. Den preliminära budgeten för forskarkvällen 2009 är sammanlagt 3 miljoner euro.   EU hjälper också europeiska forskare att utnyttja sin potential och ge ett produktivt bidrag både till den vetenskapliga forskningen och till samhället som helhet genom   Marie Curie-åtgärder   inom sjunde ramprogrammet. Länkar Program för forskarkvällen:   http://ec.europa.eu/research/researchersineurope/events/researchersnight09/index_en.htm    Sjunde ramprogrammet för forskning:   http://ec.europa.eu/research/fp7/index_en.cfm    Marie Curie-åtgärder:    http://ec.europa.eu/mariecurieactions/
