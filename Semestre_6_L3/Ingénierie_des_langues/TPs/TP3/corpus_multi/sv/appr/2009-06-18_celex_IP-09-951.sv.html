IP/09/951  Bryssel den 18 juni 2009 Kommissionen vill se en oberoende och ansvarsskyldig förvaltning av Internet  I dag lägger kommissionen, som är EU:s verkställande gren, fram ett dokument som uppmanar till ökad öppenhet och multilateral ansvarsskyldighet i förvaltningen av Internet. Det finns i dag 1,5 miljarder Internetanvändare i världen, varav 300 miljoner finns i EU:s 27 medlemsstater. I dag är det ett USA-baserat organ   ICANN   (  the Internet Corporation for Assigned Names and Numbers  ) som har ansvaret för att samordna viktiga delar av Internet. Kommissionen stöder tanken att den dagliga förvaltningen av Internet även i fortsättningen ska ledas av privata företag, så länge som de är ansvarsskyldiga och oberoende. Kommissionen anser också att beslutsfattandet om Internet ska präglas av öppenhet och ansvarsskyldighet, särskild i frågor som rör öppenhet och säkerhet, eftersom hela världen påverkas. ICANN drivs i dag enligt ett avtal (Joint Project Agreement) med USA:s handelsdepartement som löper ut den 30 september 2009. Kommissionen anser att framtidens system för Internetförvaltning måste spegla den centrala roll som det globala nätet har fått för alla länder.  ”ICANN närmar sig en historisk punkt i sin utveckling”, säger Viviane Reding, kommissionär för informationssamhället och medier. ”Kommer det att bli till en helt oberoende organisation, med ansvarsskyldighet gentemot det globala Internetsamfundet? Europas befolkning väntar sig detta, och det är det som vi kommer att verka för. Jag uppmanar USA att arbeta tillsammans med EU för att uppnå detta.”  Det bilaterala avtalet mellan ICANN och USA:s regering löper ut i september 2009, och kommissionen anser att detta initiativ från den privata sektorn bör behålla sitt ledarskap, men att tydliga riktlinjer för verksamheten bör utarbetas genom en internationell dialog. Om ICANN exempelvis ska vaka över införandet av individuella domännamn (som innebär att en webbplats kan ersätta ”.com” med ”.vadsomhelst”) måste organisationen fastställa tydliga riktlinjer och arbeta på ett öppet sätt. EU anser även att det framtida systemet för förvaltning av Internet ska följa vissa viktiga principer vad gäller respekt för mänskliga rättigheter och yttrandefrihet och att stabiliteten och säkerheten på Internet måste bevaras.  Kommissionen lägger i dag fram meddelandet Förvaltning av Internet – framtida åtgärder med förslag om att förvaltningen av Internet ska bli mer inkluderande och präglas av öppenhet och insyn. Ett viktigt mål är ansvarsskyldighet – både internt (de beslutsfattande organen och den allmänna organisationen ICANN) och externt (multilateral ansvarsskyldighet som berör alla länder i världen). Det här innebär också att de som påverkas av förvaltningsorganens beslut ska ha möjlighet att överklaga till oberoende domstol. Kommissionen föreslår likaså att nätet ska förvaltas av privata organ enligt principer som fastställs av myndigheter, utan någon statlig inblandning i den dagliga verksamheten.  Den amerikanska regeringen är det enda organ som har haft formella tillsynsbefogenheter över ICANN:s policy och verksamheter sedan organisationen skapades 1998. När ICANN:s avtal nu löper ut anser kommissionen att ICANN ska ha en global ansvarsskyldighet, inte bara till en enda regering utan hela Internetsamfundet. Detta är särskilt viktigt med tanke på att nästa miljard Internetanvändare huvudsakligen kommer att finnas i utvecklingsländerna. Kommissionen säger i dag att EU bör inleda diskussioner med internationella partner om dessa frågor, och att man i synnerhet bör diskutera hur man kan förbättra Internets motståndskraft mot oavsiktliga störningar och avsiktliga attacker.  Kommissionens förslag syftar till att bekräfta privata initiativ och se till att Internet förblir en drivkraft för innovation, yttrandefrihet och ekonomisk utveckling. Bakgrund  EU har alltid varit en pådrivande kraft i de internationella diskussionerna om Internetförvaltningen. EU deltog till exempel i inrättandet av ICANN 1998. Ett antal viktiga principer för hur Internet bör förvaltas och samordnas i allmänhetens intresse antogs av regeringarna, den privat sektorn och det civila samhället i samband med   världstoppmötet om informationssamhället   mellan 2003 och 2005. En viktig prioritering som EU förde fram var att Internets fortsätta stabilitet och säkerhet måste garanteras, liksom behovet av ledarskap från den privata sektor och att central politik måste utformas med deltagande av alla aktörer.  Kommissionens meddelande Förvaltning av Internet – framtida åtgärder kan läsas på följande webbplats:    http://ec.europa.eu/information_society/policy/internet_gov/index_en.htm     Kommissionär Viviane Reding beskrev nyligen sin syn på den framtida Internetförvaltningen i ett videomeddelande (se   IP/09/696   ):    http://ec.europa.eu/commission_barroso/reding/video/text/message_20090504.pdf     I dag lägger kommissionen också fram sin handlingsplan för en annan viktig aspekt av Internetutvecklingen – sakernas Internet : se   IP/09/952   . Annex  Growth of Internet users by regions of the world 1990-2008, in millions of users         Source: International Telecommunication Union
