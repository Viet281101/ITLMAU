IP/09/ 880  Bryssel den 8 juni 2009 Med EU:s roamingförordning försvinner det sista hindret: rådet banar väg för lägre roamingpriser från den 1 juli.  Idag antog EU:s 27 medlemsstater formellt de nya roamingregler som föreslogs av Europeiska kommissionen i september förra året (   IP/08/1386   ) och som Europaparlamentet godkände i april i år (   IP/09/620   ). EU:s nya roamingregler innebär att konsumenternas roamingfakturor sänks med upp till 60 % från 1 juli – alldeles lagom till sommarsemestrarna. Den nya roamingförordningen ser till att konsumenterna inte behöver betala mer än 0,11 euro (exkl. moms) för att skicka ett textmeddelande när de befinner sig i ett annat EU-land. Konsumenterna kommer också att kunna surfa på nätet, ladda ner filmer eller skicka semesterbilder med mobilen utan att behöva drabbas av en ”räkningschock” när de kommer hem från semestern. De nya reglerna innebär också att mobiloperatörerna måste fakturera sina roamingkunder per sekund efter de första 30 sekunderna av samtalet (i stället för per minut). Detta förväntas minska räkningarna med upp till 24 %. Efter EU-ministrarnas möte i rådet idag kommer de nya reglerna att träda i kraft den 1 juli i samtliga 27 medlemsstater.   ”I och med ministerrådets enhälliga godkännande idag har de nya roamingreglerna kommit förbi det sista procedurhindret och från den 1 juli kommer konsumenterna att direkt känna av detta. Rådet har nu följt Europaparlamentets exempel från april i år, då det med överväldigande majoritet röstade igenom de nya reglerna. Detta är strålande nyheter för alla som bor i EU. Nu kan de åka på semester och roama i lugn och ro i sommar och slipper oroa sig för eventuella räkningschocker.” Så uttryckte sig kommissionär Viviane Reding med ansvar för telekomfrågor (som var tillbaka på kontoret idag efter en tre veckor lång semester).   Efter politiskt samförstånd mellan Europaparlamentet och rådet tidigare under året röstade parlamentet vid sitt plenarmöte i april (   IP/09/620   ) igenom förordningen med överväldigande majoritet (646 röster för, 22 emot, och 9 nedlagda röster). Det var för att skynda på processen och se till att de nya roamingreglerna hinner träda i kraft före sommarsemestrarna som det var angeläget för EU-ministrarna (sysselsättning, socialpolitik, hälso- och sjukvård samt konsumentfrågor) att anta roamingförordningen vid sitt möte i rådet idag. Medlemsstaternas telekomministrar gav sitt informella politiska stöd till kommissionens förslag redan i november förra året.  Dagens antagande i rådet var det sista steget i godkännandeprocessen, och nu kommer Europaparlamentets ordförande och rådets ordförandeskap att kunna underteckna förordningen formellt den 18 juni.  Några dagar senare kommer den att offentliggöras i EU:s   officiella tidning   . Eftersom de nya roamingreglerna ingår i en EU-förordning kommer de att träda i kraft omedelbart den 1 juli 2009 i samtliga 27 medlemsstater. Bakgrund De nya reglerna för roaming inom EU som godkändes av rådet i dag innebär följande:    Högsta avgiften för att skicka ett sms från utlandet sänks till 0,11 euro (exkl. moms), att jämföra med det nuvarande genomsnittet på 0,28 euro (kunder från Nederländerna och Portugal betalar över 0,35 euro per sms vid roaming).    Kraftigt sänkta avgifter för dataroaming (kostnaden för att surfa på nätet eller ladda ner filmer med en mobiltelefon när man är utomlands), genom att det införs ett tak för grossisttaxan på 1 euro per nedladdad megabyte , att jämföra med ett genomsnittspris på 1,68 euro per megabyte, där de dyraste länderna är Irland (6,82 euro), Grekland (5,30 euro) och Estland (5,10 euro). Avgiftstaket kommer att sänkas till 0,80 euro 2010 och till 0,50 euro 2010, och detta bör leda till ytterligare besparingar för kunderna.    Konsumenterna skyddas från ”räkningschocker” genom att de kan välja en avstängningsfunktion som träder in när räkningen uppgår till 50 euro , eller ett högre belopp om kunden så väljer. Operatörerna ska införa dessa system senast i mars 2010.    Ytterligare sänkta avgifter för mobilsamtal utomlands . Avgiftstaken ligger nu på 0,46 euro för samtal som rings och 0,22 euro för samtal som tas emot i utlandet, men taken kommer att sänkas till 0,43 för ringda samtal och 0,19 euro för mottagna samtal den 1 juli 2009. De kommer sedan att sänkas till 0,39 resp. 0,15 euro den 1 juli 2010 och till 0,35 resp. 0,11 euro den 1 juli 2011 (alla priser per minut och exkl. moms).     Det införs en princip om debitering per sekund efter de första 30 sekunderna för ringda samtal och från och med den första sekunden för samtal som tas emot utomlands. Enligt de nuvarande metoderna med fakturering per minut betalar konsumenterna cirka 20 % mer än den faktiska samtalstiden när de ringer eller tar emot samtal.    Se även   MEMO/08/578
