IP/09/570
Bryssel den 14 april 2009Telekommunikation: EU-kommissionen inleder
ett ärende mot Storbritannien beträffande integritet och skydd av
personuppgifterEU-kommissionen har inlett ett
överträdelseförfarande mot Storbritannien efter att många
brittiska Internetanvändare lämnat klagomål rörande tekniken
”Phorm" för beteendestyrd annonsering. Förfarandet följer
på omfattande kommunikation mellan kommissionen och de brittiska
myndigheterna om Internetleverantörers användning av denna teknik.
Förfarandet tar upp flera problem med Storbritanniens genomförande av
EU-reglerna om e-integritet och personuppgiftsskydd. Enligt dessa regler
måste EU-länderna bl.a. garantera konfidentialitet vid kommunikation
genom att förbjuda avlyssning och övervakning utan användarens
samtycke. Dessa problem framkom under kommissionens undersökning av de
brittiska myndigheternas åtgärder till följd av klagomål
från Internetanvändare rörande tekniken
”Phorm".
”Tekniker som beteendestyrd annonsering på Internet kan vara
till nytta för företag och konsumenter men måste användas i
enlighet med EU-reglerna”, säger EU-kommissionär Viviane
Reding som har ansvaret för telekomfrågor. ”Dessa regler ska
skydda personers integritet, och samtliga medlemsstater måste noggrant
kontrollera efterlevnaden av dem. Vi har följt Phorm-ärendet
under viss tid och dragit slutsatsen att det finns problem med det sätt
på vilket Storbritannien har genomfört en del av EU-reglerna om
konfidentialitet vid kommunikation. Jag uppmanar de brittiska myndigheterna att
ändra den nationella lagstiftningen och se till att de nationella
myndigheterna har tillräckliga befogenheter och lämpliga
påföljder att tillgripa för att kontrollera efterlevnaden av
EU-lagstiftningen om konfidentialitet vid kommunikation. Detta bör
göra det möjligt för Storbritannien att reagera kraftigare
på nya hot mot e-integriteten och skyddet av personuppgifter, exempelvis
riskerna med Phorm. Det bör också ge landets konsumenter ökat
förtroende för att deras integritet och personuppgifter skyddas
när de surfar på nätet.”
Sedan april 2008 har kommissionen fått flera frågor från
brittiska privatpersoner och ledamöter av Europaparlamentet
beträffande Internetleverantörers användning av tekniken
”Phorm" för beteendestyrd annonsering i Storbritannien. Genom denna
teknik analyseras användarnas nätsurfande kontinuerligt för att
fastställa deras intressen och därefter ge riktad annonsering till dem
när de besöker vissa webbplatser. I april 2008 erkände den fasta
operatören BT i Storbritannien att företaget hade provat Phorm under
2006 och 2007 utan att informera de kunder som var föremål för
försöket. BT provade tekniken på nytt under perioden
oktober–december 2008, men denna gång inbjöds de personer som
var föremål för försöket. Denna verksamhet
föranledde ett antal klagomål till den brittiska dataskyddsmyndigheten
Information Commissioner’s Office (ICO) och till landets polis.
Kommissionen har sedan juli 2008 skickat flera skrivelser till de brittiska
myndigheterna och frågat hur de har genomfört relevant EU-lagstiftning
i anslutning till Phorm. Kommissionen har granskat landets svarsskrivelser och
misstänker att det kan finnas strukturella problem med det sätt
på vilket Storbritannien har genomfört EU-reglerna om konfidentialitet
vid kommunikation.
Enligt Storbritanniens lagstiftning, vars efterlevnad ska kontrolleras av
polisen, är det brottsligt att olagligt avlyssna kommunikation. Det är
emellertid bara brottsligt om avlyssningen är ”avsiktlig”.
Enligt denna lag är avlyssning laglig även när den som avlyssnar
har ”rimliga skäl att anta” att samtycke till avlyssning har
givits. Kommissionen är också negativ till att Storbritannien inte har
en oberoende nationell tillsynsmyndighet som hanterar sådan avlyssning.Den formella underrättelsen sänds i dag och Storbritannien har
två månader på sig att svara i detta första skede i ett
överträdelseförfarande. Om kommissionen inte får något
svar eller om Storbritanniens svar inte är tillfredsställande, kan
kommissionen besluta att avge ett motiverat yttrande (det andra skedet i ett
överträdelseförfarande). Om Storbritannien därefter
fortfarande inte fullgör sina skyldigheter enligt EU-lagstiftningen kommer
kommissionen att föra ärendet vidare till EU-domstolen.
Bakgrund
Enligt EU-direktivet
om integritet och elektronisk kommunikation ska EU-medlemsstaterna
säkerställa konfidentialitet vid kommunikation och för
därmed förbundna trafikuppgifter genom att förbjuda olaglig
avlyssning och övervakning, såvida den berörda användaren
inte har gett sitt samtycke (artikel 5.1 i direktiv 2002/58/EG). Enligt
EU:s dataskyddsdirektiv ska användarens samtycke vara frivilligt,
särskilt och informerat (artikel 2 h i direktiv 95/46/EG). Vidare
ska medlemsstaterna enligt artikel 24 i dataskyddsdirektivet införa
lämpliga sanktioner vid överträdelser, och enligt artikel 28
måste oberoende myndigheter få uppgiften att övervaka
genomförandet. Dessa regler i dataskyddsdirektivet gäller även i
fråga om konfidentialitet vid kommunikation.
En detaljerad redovisning av de pågående
överträdelseförfarandena inom området för
telekommunikation finns tillgänglig på 
http://ec.europa.eu/information_society/policy/ecomm/implementation_enforcement/infringement/
