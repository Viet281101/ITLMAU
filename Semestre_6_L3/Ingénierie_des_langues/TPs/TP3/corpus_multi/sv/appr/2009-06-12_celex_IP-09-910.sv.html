IP/09/910 Bryssel den 12 juni 2009 Upplysning genom ord: EU:s journalisttävling om diskriminering och mångfald Femton procent av EU-medborgarna anser att de har utsatts för diskriminering. Detta är en god anledning till att Europeiska kommissionen för sjätte året i följd anordnar sin journalisttävling ”För mångfald. Mot diskriminering”. Tävlingen är öppen för journalister som skriver i vanliga tidningar eller på nätet. Den ska lyfta fram talanger inom mediebranschen som genom sitt skrivande bidrar till att öka kunskaperna om mångfaldens fördelar och till att motverka diskriminering på grund av religion eller trosuppfattning, funktionshinder, ålder, sexuell läggning, ras eller etniskt ursprung. I år delas det även ut ett särskilt pris för artiklar som handlar om kopplingen mellan fattigdom och diskriminering. – Diskriminering är slöseri med begåvning och ett förnekande av de grundläggande rättigheterna, säger Vladimír Špidla, EU-kommissionär med ansvar för lika möjligheter. Det är nu inte rätt tid att minska våra insatser för att möta detta problem. Tvärtom behöver vi alla våra mänskliga resurser för att komma över krisen och få EU:s ekonomi på fötter igen. Journalistpriset delas nu ut för sjätte året. Syftet är att informera om människors rätt till likabehandling och att lyfta fram journalistbegåvningar i EU.  Tävlingen är avsedd för journalister i EU som genom sitt arbete bidrar till att öka kunskaperna om mångfaldens fördelar och motverka diskriminering. Den ingår i Europeiska kommissionens informationskampanj ”För mångfald. Mot diskriminering”, som ska främja mångfald och bättre information om rättigheter i samband med diskriminering i hela EU. Tävlingen anordnas i partnerskap med Association of European Journalists , European Youth Press och European Journalism Centre . Förra året gick ett delat förstapris till en journalist från den franska tidningen Le Monde och en journalist från den danska dagstidningen Jyllands-Posten . I den nyligen offentliggjorda undersökningen   Media4Diversity    togs journalistpriset upp som ett bra praktiskt exempel på vad som kan uppnås med incitament från politiska beslutsfattare genom initiativ och parallella finansieringsåtgärder.  Artiklar som publiceras i vanliga tidningar eller på nätet i EU under perioden 30 november 2008–31 augusti 2009 kan skickas in som tävlingsbidrag. Tävlingsbidragen kan lämnas in på följande webbplats:   http://journalistaward.stop-discrimination.info   . Efter sista inlämningsdag kommer en jury i vart och ett av de 27 EU-länderna att välja ut de vinnande artiklarna. Bland de 27 nationella vinnarna kommer sedan en EU-jury att välja ut de tre bästa artiklarna och den artikel som ska belönas det stora europeiska journalistpriset. Förstapristagaren belönas med 4 500 euro, andrapristagaren med 3 000 euro och tredjepristagaren med 2 000 euro. Liksom under tidigare år kommer ett särskilt pris att delas ut. Inför det europeiska året för bekämpning av fattigdom och social utestängning 2010 kommer artiklar som handlar om diskriminering och fattigdom att belönas. Artiklar som kan tilldelas det särskilda priset ska handla om hur diskriminering på grund av ras eller etniskt ursprung, religion eller trosuppfattning, funktionshinder, ålder eller sexuell läggning kan leda till fattigdom eller om hur fattigdom kan leda till diskriminering. Vinnaren av det särskilda priset belönas med 2 500 euro. Europeiska kommissionen är fast besluten att undanröja alla former av diskriminering. Journalistpriset är ett av flera EU-initiativ som ska bidra till en attityd- och beteendeförändring för att uppnå detta viktiga mål. Mer information    http://journalistaward.stop-discrimination.info       http://www.stop-discrimination.info/2794.0.html       Special Eurobarometer 296 : Discrimination in the European Union – Perceptions, Experiences and attitudes
