IP/09/640
Bryssel den 27 april 2009Europeiska kommissionen lanserar en
tävling för att skapa EU:s nya logotyp för ekologiska
produkterEkologisk mat möter ny design:
EU-kommissionens generaldirektorat för jordbruk och landsbygdsutveckling
bjuder in alla design- och konststuderande från de 27
EU-medlemsländerna att anmäla sig till tävlingen som går ut
på att skapa en logotyp för ekologiska produkter. Tävlingen
genomförs i hela EU och vinnaren får något som inte kan
köpas för pengar: I juli 2010 kommer den vinnande logotypen att
införas som den officiella logotypen för ekologiska produkter inom
hela Europeiska unionen. ”Den nya logon kommer att ge hela den ekologiska
sektorn en egen identitet, vilket hjälper till att utveckla den inre
marknaden, och det är positivt för både producenter och
konsumenter” säger Mariann Fischer Boel, EU-kommissionär
för jordbruk och landsbygdsutveckling.
Uppgiften är att designa en smart och originell EU-logotyp för
ekologiska produkter. Samtidigt ger EU Europas unga talanger på
uppgång chansen att skapa en design som kan komma att synas på
miljontals produktförpackningar. EU:s nya logotyp för ekologiska
produkter kommer att vara obligatorisk för alla färdigförpackade
ekologiska produkter som har sitt ursprung i de 27 medlemsländerna och
överensstämmer med märkningsstandarderna. Dessutom är
användningen av EU-logotypen frivillig för alla icke
färdigförpackade ekologiska produkter som har sitt ursprung i EU eller
importeras från tredjeländer.
Alla EU-medborgare som studerar vid ett institut för högre
utbildning inom konst och design med huvudverksamheten förlagd inom EU
är välkomna att delta i denna unika, internationella
designtävling. Tre pristagare kommer att väljas ut. Vinnaren
belönas med ett kontantpris på 6 000 euro. Andrapristagaren och
tredjepristagaren får ta emot 3 500 euro respektive 2 500 euro.
Tävlingsbidragen kan laddas upp på den särskilda webbplatsen www.ec.europa.eu/organic-logo
fram till och med den 25 juni 2009. 
Tävlingen om EU-logotypen för ekologiska produkter kommer att
avgöras av en jury sammansatt av dels experter inom området ekologiskt
jordbruk och ekologisk produktion, dels internationellt kända
yrkesverksamma designer. Framstående jurymedlemmar är bland andra
Erik Spiekermann från Tyskland, professor vid konsthögskolan
HfK i Bremen, hedersdoktor vid Pasadena Art Center tillika kreativ chef och
verkställande delägare i Edenspiekermann Amsterdam Berlin; Riitta
Brusila-Räsänen från Finland, professor i grafisk design vid
University of Lapland i Rovaniemi; Szymon Skrzypczak, prisbelönt ung
designer från Polen; Elisabeth Mercier från Frankrike,
direktör på franska organisationen Agence BIO; Urs Niggli
från Schweiz, direktör på schweiziska forskningsinstitutet
för ekologiskt jordbruk (FiBL); Tom Václav&#237;k från
Tjeckien, marknadsföringsexpert för ekologiska produkter tillika
ordförande för den internationella paraplyorganisationen för
ekologiska återförsäljare, ORA, och Craig Sams från
Storbritannien, ordförande för brittiska Soil Association.
Tävlingsjuryns ordförande kommer att vara Rob Vermeulen,
före detta ordförande i Pan-European Brand Design Association,
den europeiska organisationen för varumärkesdesign.
Efter den sista anmälningsdagen väljer juryn ut de bästa
inskickade tävlingsbidragen, som sedan kommer att visas upp på
webbplatsen som de officiella förslagen till den nya logotypen. Där
kan sedan den europeiska allmänheten rösta på sina favoriter.
Sommaren 2010 kommer vinnaren, andrapristagaren och tredjepristagaren att
inbjudas till prisceremonin i Bryssel, där de får ta emot sina priser
från Europakommissionären för jordbruk och
landsbygdsutveckling.
Tävlingen innebär en utmaning för studenter att formge en
originell logotyp som inte bara fångar ögat utan även de olika
aspekterna av ekologiskt jordbruk och ekologisk produktion. Dessutom kommer
juryn att bedöma logotypdesignen utifrån dess förmåga att
tilltala en bred allmänhet, dess begriplighet utan ord, hur tydlig
presentationen är och hur pass tidlös den är. De
fullständiga villkoren finns på webbplatsen www.ec.europa.eu/organic-logo.
