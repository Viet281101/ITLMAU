IP/09/1361  Bryssel/Stockholm den 25 september 2009  Klimatförändringarna – Bangkokmötet måste leda till klara framsteg för ett ambitiöst globalt avtal  Det svenska ordförandeskapet för EU och EU-kommissionen uppmanar i dag internationella aktörer att föra förhandlingarna framåt med siktet inställt på ett ambitiöst klimatavtal under de två veckornas klimatdiskussioner som inleds den 28 september i Bangkok. Bangkokmötet är det näst sista förberedande mötet inför FN:s klimatkonferens i Köpenhamn i december då det internationella avtalet ska slutas.  – EU har ställt upp en omfattande agenda för det ambitiösa globala avtal som krävs för att förebygga klimatförändringarna, säger Stavros Dimas, EU-kommissionär med ansvar för miljöfrågor. Efter de senaste två årens diskussioner är det nu dags för parterna att med alla krafter se till att förbereda de beslut som måste fattas i Köpenhamn. Klara framsteg krävs i Bangkok. EU-kommissionen lade nyligen fram förslag om finansieringen, som är en central fråga i förhandlingarna. Jag litar nu på att våra partner i såväl industriländerna som utvecklingsländerna skyndar på sitt arbete och visar ett klart ökat engagemang.  – EU välkomnar framsteg, t.ex. den nya japanska regeringens avsevärt skärpta mål för sina utsläppsminskningar, säger miljöminister Andreas Carlgren. De uppmuntrande offentliga uttalanden om begränsade utsläpp som de stora tillväxtekonomierna har gjort på senare tid måste också omsättas i konkret handling och tas upp i förhandlingarna. Budskapet från FN- och G20-toppmötena måste få genklang i Bangkok. Som politiska ledare vill vi nå en överenskommelse och förhandlarna måste fokusera både på huvudinnehållet och på väsentliga beståndsdelar.  Köpenhamnsprocessen   Målet är att förhandlingarna om ett FN-avtal om insatser mot klimatförändringarna för perioden efter 2012, när de viktigaste bestämmelserna i Kyotoprotokollet slutar gälla, ska slutföras på Köpenhamnskonferensen den 7–18 december 2009. De sista förberedande mötena hålls i Bangkok den 28 september–9 oktober och i Barcelona den 2–6 november. EU:s ståndpunkt  EU är angeläget om ett ambitiöst och omfattande avtal som förhindrar att den globala uppvärmningen når farliga nivåer, dvs. mer än de av forskarna prognostiserade 2 °C över den förindustriella temperaturnivån. Forskningen visar att industriländerna, för att taket inte ska överskridas, måste minska sina utsläpp av växthusgaser till 25–40 % under 1990 års nivåer fram till 2020, och att utvecklingsländerna måste begränsa sina snabbt ökande utsläpp till omkring 15–30 % under de nivåer som man kommer att nå 2020 om inga åtgärder vidtas.  EU har förbundit sig att minska utsläppen till minst 20 % under 1990 års nivåer fram till 2020 och genomför nu detta genom klimat- och energipaketet (   IP/09/628   ). EU har dessutom utlovat att minska utsläppen med 30 % under förutsättning att andra industriländer samtycker till att göra jämförbara utsläppsminskningar och ekonomiskt mer avancerade utvecklingsländer i rimlig utsträckning bidrar till ett globalt avtal.  Den 10 september föreslog kommissionen en global plan för ökad internationell finansiering i syfte att hjälpa utvecklingsländerna att begränsa sina utsläpp och anpassa sig till klimatförändringarna (   IP/09/1297   ). Med detta som utgångspunkt kan Europeiska rådet lägga fast EU:s ståndpunkt om finansieringen i slutet av oktober. Bangkokmötet  Framstegen vid de tre tidigare officiella mötena i år har varit begränsade. Det informella mötet i Bonn i Tyskland förra månaden slutade med en förhandlingstext på över 250 sidor som var dåligt strukturerad och översållad med parenteser. I Bangkok måste det utkastet stramas upp kraftigt och avsevärda framsteg göras för att ett globalt avtal ska kunna slutas i Köpenhamn.  Förhandlingsprocessen måste också bli mer effektiv, t.ex. genom att förhandlingarna genomförs i små parallella grupper i stället för vid stora plenarmöten. Viktigast är att man kan enas om de väsentliga beståndsdelarna i ett Köpenhamnsavtal och att arbetet går framåt på dessa områden.  För EU är de väsentliga beståndsdelarna följande:     Bindande utsläppsminskningar i alla industriländer på grundval av jämförbara ansträngningar.     Lämpliga åtgärder av utvecklingsländerna för att begränsa utsläppen.     En handlingsram för anpassning till klimatförändringarna.    Åtgärder för att minska avskogning och skogsförstörelse och för att främja ett hållbart skogsbruk i tropiska områden.    Uppdaterade beräkningsregler för förändrade utsläpp på grund av markanvändning, förändrad markanvändning och skogsbruk.    En utvidgad internationell koldioxidmarknad för att generera finansiellt stöd till utvecklingsländer och främja kostnadseffektiva utsläppsminskningar.   Internationell offentlig finansiering till utvecklingsländer som komplement till medlen från koldioxidmarknaden och inhemska investeringar.   Ett omfattande paket för tekniskt samarbete och finansiering för att påskynda utvecklingen av en global ekonomi med låga koldioxidutsläpp.    Informationsmöten som EU håller för medierna  Sverige, kommissionen och Spanien kommer att hålla gemensamma informationsmöten i Bangkok  – måndagen den 28 september kl. 12.00 lokal tid, och   – fredagen de n 9 oktober kl. 14.00 lokal tid   Informationsmöte na kan följas på   www.unfccc.int
