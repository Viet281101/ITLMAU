IP/09/ 1833   Bryssel den 27 november 2009   Initiativet för innovativa läkemedel: kommissionen och läkemedelsindustrin lanserar sin andra förslagsinfordran för effektivare metoder för utveckling av läkemedel  I dag lanserade initiativet för innovativa läkemedel (IMI) sin andra förslagsinfordran. Det offentlig-privata partnerskapet mellan EU-kommissionen och EFPIA (European Federation of Pharmaceutical Industries and Associations)uppmanar forskningskonsortier att lämna in förslag kring 9 olika forskningsområden. Förslagsinfordran syftar till att påskynda upptäckten och utvecklingen av nya läkemedel för behandling av cancer, inflammationssjukdomar och infektionssjukdomar. IMI kommer också att finansiera projekt som leder till bättre utbyte av uppgifter mellan industrin och forskarvärlden, vilket är av stor vikt för vår kunskapsförvaltning. Kommissionens bidrag till denna andra ansökningsomgång uppgår till 76,8 miljoner euro och förväntas minst fördubblas genom bidrag in natura av företag som är medlemmar i EFPIA.   ” Denna andra ansökningsomgång kommer att ge IMI större möjligheter att ge stöd till den sorts innovation som vi behöver, och avlägsna de flaskhalsar som i dag hindrar läkemedelsutvecklingen ” säger Dr Michael Goldman, verkställande direktör för IMI.   EU-kommissionären för vetenskap och forskning, Janez Potočnik, tillade: ”Redan 2004 föreslog vi hur man skulle göra EU till ett område för biomedicinsk forskning och bli av med flaskhalsarna inom läkemedelsforskningen: det är det som IMI handlar om. IMI är kärnpunkten i kunskapstriangeln, det ska leda till bättre samarbete mellan den offentliga och den privata sektorn och hjälpa oss lösa våra största problem på ett ekonomiskt konkurrenskraftigt och hållbart sätt. Det visar också att det här nya partnerskapet mellan kommissionen och näringslivet leder till resultat.”  Arthur J. Higgins, VD för Bayer HealthCare och ordförande i EFPIA kommenterade: ”IMI visar tydligt att Europa vill vara i frontlinjen när det gäller biofarmaceutisk innovation. Detta initiativ har med framgång fört samman läkemedelsföretag, som i vanliga fall konkurrerar med varandra, med intressenter i den akademiska världen i en enastående insats för att påskynda nya upptäckter.”  Den 16 november 2009 blev IMI officiellt själständigt genom att bli finansiellt och operationellt oberoende av sina båda grundarmedlemmar, europeiska kommissionen och EFPIA. Ett nytt team, med den nye vd:n Michel Goldman i spetsen, kommer att förvalta IMI:s kontor i Bryssel och ha ansvar för tilldelningen av projektstöd under IMI:s andra ansökningsomgång.  Av nio ämnesområden som ingick i ansökningsomgången berör tre kunskapshantering, som är av största vikt för den framtida utvecklingen av effektiva läkemedel. Bland annat går de ut på att förbättra datastandarden för industrin, universitetsvärlden och myndigheterna så att dessa bättre kan utvärdera nya läkemedels effektivitet och säkerhet. Ämnesområdena syftar också till att förbättra informationsutbyte för snabbare läkemedelsutveckling. De sex andra ämnesområdena går ut på att få fram effektivare läkemedel mot cancer, inflammations- och infektionssjukdomar. Exempelvis omfattar ett ämnesområde forskning om cancertumörers sammansättning och deras reaktion på behandling. Ett annat går ut på att skynda på utvecklingen av bättre, billigare och snabbare diagnosmetoder för infektionssjukdomar. Ansökningsomgångens ämnesområden offentliggjordes i september, så att forskningskonsortierna lättare skulle kunna förbereda sina ansökningar. De har väckt stort intresse. Den 17 november 2009 samlades över 420 företrädare för universitet och forskningscentrum, små och medelstora företag och andra organisationer i Bryssel Expo för IMI:s öppna informationsdag. Där fick de förstahandsinformation om ansökningsomgången. Nästa steg Sista inlämningsdag för den nya ansökningsomgången är den 8 februari 2010, och resultaten kommer att offentliggöras under sommaren 2010. Bakgrund  IMI är ett offentlig-privat partnerskap mellan Europeiska kommissionen och den europeiska läkemedelsindustrin företrädd av EFPIA, som inleddes 2007. IMI ska hjälpa Europa att inta en ledande position i biofarmaceutisk innovation och påskynda upptäckten och utvecklingen av bättre läkemedel.   Den sammanlagda budgeten för IMI för perioden 2008–2017 är två miljarder euro (en miljard från Europeiska gemenskapen och en miljard från industrin).   Den första ansökningsomgången för IMI inleddes i april 2008. 134 förslag lämnades in. Av dessa har man valt ut 15 förslag som får dela på 246 miljoner euro. Ytterligare upplysningar om IMI och den andra ansökningsomgången finns på:    www.imi.europa.eu     Se även   IP/09/1310   ,   IP/09/802   och   IP/08/662   . Förteckning över de nio forskningsområdena i IMI:s andra ansökningsomgång   Avbildning med biomarkörer för utveckling av läkemedel mot cancer.    Nya verktyg för målvalidering för att förbättra läkemedels verkan.    Molekylära biomarkörer: snabbare utveckling av cancerterapier och bättre patientvård.    Beskrivning och utveckling av snabba diagnostiska tester, på vårdstället, för bakteriologisk diagnos som underlättar kliniska prövningar och klinisk praxis.     Förståelse av avvikande mekanismer för adaptiv immunitet.     Överbryggande forskning om kroniska immunmedierade sjukdomar: överbryggning mellan djurmodeller och människor.   Läkemedels-/sjukdomsmodeller: bibliotek och ram.   Öppet farmakologiskt område.   Elektroniska patientjournaler.
