IP/09/472
Bryssel den 25 mars 2009EU-kommissionen tar krafttag mot modernt
slaveri och sexuellt utnyttjande av barnEuropeiska kommissionen har i dag antagit två
nya lagförslag i syfte att intensifiera kampen mot människohandel och
sexuellt utnyttjande av barn och barnpornografi. De ersätter den
gällande lagstiftningen som har varit i kraft sedan 2002 respektive 2004.
De nya förslagen kommer att garantera att fullständig anpassning till
de högsta EU-normerna, bättre hjälp till offren och hårdare
tag mot de som utnyttjar barn sexuellt och bedriver människohandel.
Förslagen tacklar även problemet med den snabba utvecklingen av
tekniken i cyberrymden.
 Jacques Barrot, vice ordförande för kommissionen med ansvar
för rättvisa, frihet och säkerhet, sade så här:
”Vi vill skapa ett EU som har en reell förmåga att skydda de
mest sårbara medborgarna från de mest fruktansvärda brotten. Med
människohandel menas kvinnor och flickor som tvingas till sexuellt slaveri,
barn som blir slagna och misshandlade och tvingas att tigga och stjäla, och
unga vuxna som tvingas arbeta under vidriga förhållanden för
svältlöner. Med sexuella övergrepp mot barn och sexuellt
utnyttjande av barn menas vedervärdiga brott mot barn som sätter djupa
spår och förorsakar lidande under resten av livet.
Fakta och siffror
Enligt Internationella arbetsorganisationen ILO är 1 225 miljoner
människor runt om i världen offer för människohandel mellan
länder eller inom sitt eget hemland. De flesta utnyttjas för
prostitution (43 %) eller arbete (32 %). När det gäller
sexuellt utnyttjande med användande av tvång i kommersiellt syfte
är den överväldigande majoriteten (98 %) av offren kvinnor
och flickor. Utifrån tillgängliga fakta är det rimligt att anta
att flera hundra tusen människor smugglas till eller inom EU varje år.Av de studier som gjorts framgår det att en betydande minoritet av
barnen i Europa, mellan 10 och 20 % enligt en kvalificerad
vetenskaplig uppskattning, kommer att utnyttjas sexuellt under sin barndom.
Under 2008 upptäcktes över 1 000 kommersiella och omkring 200
icke-kommersiella webbplatser med barnpornografiskt innehåll, varav
71 % i USA. Det uppskattas att omkring 20 % av de barnpornografiska
webbplatserna är icke-kommersiella (oftast av fildelningstyp, s.k.
peer-to-peer). 
Uppskattningsvis omkring 20 % av sexförbrytarna (med stora
avvikelser beroende på profil) begår nya brott efter att de
blivit dömda.
De nya förslagen
I de två förslagen till rådets rambeslut föreskrivs att
EU-länderna ska ingripa på tre fronter: åtala brottslingarna,
skydda offren och förhindra brott.
Förslaget om bekämpning av människohandel innebär
att ländernas nationella lagstiftning och straff tillnärmas, så
att det garanteras att förbrytare ställs inför rätta
även om de begår brott utomlands. Det blir möjligt för
polisen att använda sig av telefonavlyssning, tjuvlyssning och andra
liknande metoder som används för att bekämpa organiserad
brottslighet. Offren erbjuds bostad och läkarvård, och vid behov
polisskydd, så att de återhämtar sig från sitt lidande och
inte är rädda för att vittna mot förbrytarna. De kommer att
skyddas från ytterligare traumatiserande upplevelser under det
straffrättsliga förfarandet, till exempel genom att frågor om
upplevelserna av det sexuella utnyttjandet undviks. Offren kommer att
erhålla kostnadsfri rättshjälp under hela förfarandet,
inklusive hjälp att kräva skadestånd. Enligt det nya
förslaget blir det lättare att vidta åtgärder mot kunderna
till de personer som tvingas att erbjuda sexuella tjänster och mot de
arbetsgivare som utnyttjar offren för människohandel. Det
inrättas också oberoende organ för att övervaka att
åtgärderna genomförs.
Enligt förslaget om att bekämpa sexuella övergrepp mot och
sexuellt utnyttjande av barn blir det lättare att straffa dem som
utnyttjar barn genom att nya former av övergrepp kriminaliseras, till
exempel ”gromning” – att lura barn via Internet och utnyttja
dem, titta på barnpornografiska bilder på Internet utan att ladda ner
dem eller förmå barn att posera sexuellt framför en webbkamera.
”Sexturister” som reser utomlands för att förgripa sig
på barn kommer att åtalas när de återvänder till
hemlandet. Barn som utsatts för brott kommer att ges möjlighet att
vittna i domstol utan att de behöver konfronteras med förövaren
för att skona dem från ytterligare trauma, och de kommer att få
tillgång till gratis rådgivning av advokat. Förbrytarna kommer
att bedömas individuellt och ha tillgång till individuellt anpassad
behandling så att de inte begår nya sexualbrott. Förbudet
för brottsdömda att utöva verksamhet som involverar kontakt med
barn kommer inte bara att gälla i det land där de dömdes, utan i
hela EU. System för att blockera åtkomsten till webbplatser som
innehåller barnpornografi kommer att utvecklas.
Förslagen kommer att diskuteras av ministerrådet före
antagandet och efter godkännande införlivas med EU-ländernas
nationella lagstiftning.
Vice ordförande Barrot sade avslutningsvis: ”Vårt budskap
är tydligt: de här brotten, som inte känner några
gränser, är oacceptabla. Europeiska unionen kommer även
fortsättningsvis att tillämpa de högsta och mest ambitiösa
normerna i kampen mot dem."
