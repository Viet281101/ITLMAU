IP/09/674
Bryssel den 29 april 2009Finanstjänstesektorn betalar:
Kommissionen anger principer om ersättning för risktagande personal
på finansinstitutEuropeiska kommissionen har antagit en
rekommendation om ersättning inom finanstjänstesektorn. Bland annat
rekommenderas att medlemsstaterna ser till att finansinstituten har en
ersättningspolicy för risktagande personal som är förenlig
med och främjar en sund och effektiv riskhantering. I rekommendationen
finns riktlinjer om finansinstitutens betalningsstruktur, om utarbetande och
tillämpning av ersättningspolicyn och om tillsynsorganens roll i
översynen. Kommissionen har även antagit en rekommendation om
företagsledningens ersättningar (se IP/09/673).
Kommissionsledamoten med ansvar för inre marknaden, Charlie McCreevy,
gav följande kommentar: ”Hittills har det funnits alldeles för
många felriktade incitament i finansbranschen. Det är osunt att
prestationslönerna uppmuntrar ett överdrivet risktagande med
kortsiktiga vinster som mål. G20 enades om att de nya hårda
principerna om ersättningsordningar enligt Forum för finansiell
stabilitet ska införas.  Incitamenten behöver anpassas till
företagets långsiktiga lönsamhet. Ersättningsnivåerna
bör även i framtiden vara prestationsbaserade, men
prestationskriterierna bör riskanpassas så att även
kapitalkostnad och likviditet ingår. Utarbetande och tillsyn av
ersättningspolicyn bör förbli styrelsens ansvar och inte
delegeras till företagsledningen. Det är också
nödvändigt att stärka tillsynsorganens roll i översynen
för att främja en sund praxis i finansinstituten.”
I rekommendationen uppmanas medlemsstaterna att anta åtgärder inom
fyra områden:Utbetalningsstrukturen: Ersättningspolicyn för risktagande
personal bör vara förenlig med och främja en sund och effektiv
riskhantering. Därför bör finansinstituten ha en lämplig
balans mellan grundlönen och bonusnivån. Utbetalningen av större
delen av bonusen bör skjutas upp med tanke på riskerna i samband med
de bakomliggande prestationerna under konjunkturcykeln. Kriterierna för
prestationsmätning bör premiera långsiktigare prestationer i
finansinstituten och justera de bakomliggande prestationerna med avseende
på risk, kapitalkostnad och likviditet. Finansinstituten ska också
kunna kräva tillbaka redan utbetalad bonus om det finns bevis för att
felaktiga uppgifter har lämnats (clawback).
Förvaltning: Ersättningspolicyn bör utmärkas av
intern öppenhet och insyn, tydlig och korrekt dokumentation och
åtgärder för att undvika intressekonflikter. Styrelsen bör
ha ansvar för tillsynen av ersättningspolicyns funktion för
finansinstitutet som helhet med lämpliga interna kontrollfunktioner och
medverkan av personalavdelningar eller experter. Styrelseledamöter och
annan personal som utformar och tillämpar ersättningspolicyn ska vara
oberoende.
Utlämnande av information: Aktieägarna ska ha tillgång
till uppgifter om ersättningspolicyn. Uppgifterna ska presenteras på
ett tydligt och lättförståeligt sätt och innehålla
ersättningspolicyns huvuddelar, dess utformning och funktion.
Tillsyn: Tillsynsorganen ska, med hjälp av sina
tillgängliga verktyg, se till att finansinstituten tillämpar
principerna om en sund ersättningspolicy i största möjliga
utsträckning, och att ersättningspolicyn är förenlig med en
effektiv riskhantering. För att hantera frågan om proportionalitet ska
tillsynsorganen ta hänsyn till finansinstitutets storlek och inriktning och
verksamhetens komplexitet för att bedöma om principerna om en sund
ersättningspolicy följs.I rekommendationen tar man
hänsyn till det arbete som redan utförts av flera medlemsstater, och
man avser att främja denna utveckling genom att fastställa bästa
praxis för att få en större samsyn inom EU. Rekommendationen
omfattar alla sektorer i finansbranschen i syfte att undvika kryphål och
förhindra en snedvridning av konkurrensen mellan olika sektorer och
finansinstitut. Principerna gäller alla personalkategorier vars
yrkesverksamhet har en väsentlig effekt på finansinstitutets
riskprofil. 
Rekommendationen kommer att följas upp med lagförslag om
ersättningsordningarna. I juni kommer kommissionen att lägga fram
förslag om att granska kapitalkravsdirektivet för att det
lagfästa kapitalet ska täcka riskerna i bankernas handelslager,
värdepapperisering och ersättningspolicy.
Efter ett år ska kommissionen undersöka de båda
rekommendationerna mot bakgrund av de erfarenheter som gjorts samt resultatet av
övervakningen, och kommer därefter att lämna in en
utvärderingsrapport om medlemsstaternas tillämpning av
rekommendationerna.
Den fullständiga rekommendationen finns på
http://ec.europa.eu/internal_market/company/directors-remun/index_en.htm
MEM0/09/212
