IP/09/ 1171  Bryssel den 22 juli 2009 Kommissionen ökar insatserna mot Alzheimers sjukdom och andra neurodegenerativa sjukdomar Idag antog Europeiska kommissionen konkreta förslag för bekämpning av Alzheimers sjukdom, demenssjukdomar och andra neurodegenerativa sjukdomar. Dessa hälso- och samhällsproblem är gemensamma för hela Europa, och det krävs samordnade åtgärder för man ska kunna säkerställa effektiv förebyggande verksamhet, diagnostisering, behandling och vård. Vidare uppmanas europeiska länder att slå samman sina resurser och förbättra samordningen av forskning inom området neurogenerativa sjukdomar, och Alzheimers sjukdom i synnerhet, genom att för första gången planera forskningsinvesteringarna gemensamt i stället för var och en för sig. För närvarande är över sju miljoner människor i Europa drabbade av Alzheimers sjukdom och därmed besläktade sjukdomar. Man räknar med att detta antal kommer att fördubblas under de följande 20 åren. Det är livsviktigt att planera, investera och samarbeta på detta område idag – både för att hålla kontroll på samhällets kostnader för dessa sjukdomar och för att erbjuda hopp, värdighet och hälsosammare liv för de miljoner som är drabbade och för deras familjer. De åtgärder som vidtas idag utgör viktiga nya steg både i kommissionens kampanj ”EU för patienterna” och i den nya strategin för gemensam programplanering.   Androulla Vassiliou, EU-kommissionens ledamot med ansvar för hälsofrågor:   ”Att förlora mental kapacitet till följd av demens är inte bara en normal del av åldrandet.  I takt med att Europas befolkning åldras, måste vi arbeta tillsammans för att bättre förstå och förebygga dessa sjukdomar. Vi måste visa vår solidaritet med människor som drabbats av demenssjukdomar genom att sprida bästa praxis i vården av dessa personer och genom att respektera deras rättigheter och värdighet.”  EU-kommissionens ledamot med ansvar för forskning och vetenskap, Janez Potočnik: ”Vi vill hjälpa forskningen att spela en större roll i kampen mot sådana samhällsproblem som Alzheimers sjukdom och därmed besläktade sjukdomar. Kommissionen har redan gjort mycket för att stödja europeiska forskningsprojekt som involverar de bästa forskarna inom detta område. Men vi kommer att se ett viktigt steg framåt om medlemsstaterna nu börjar samordna sina nationella program kring en gemensam agenda. Genom den rekommendation om gemensam forskningsplanering som vi föreslår idag, uppmanar vi medlemsstaterna att engagera sig för en pragmatisk strategi för samordning av resurser och forskningsinvesteringar i syfte att bättre kunna bekämpa Alzheimers sjukdom och andra neurogenerativa sjukdomar. Detta är en möjlighet för europeisk vetenskap och ett svar på en utmaning som vårt moderna samhälle står inför. " En växande social och ekonomisk börda Till följd av den ökande livslängden och den minskade andelen yrkesverksamma personer jämfört med andelen pensionärer växer den sociala och ekonomiska bördan till följd av neurodegenerativa sjukdomar. År 2005 uppskattades de samlade direkta kostnaderna och kostnaderna för informell vård till följd av Alzheimers sjukdom och andra demenssjukdomar till 130 miljarder euro i EU27 (21 000 euro per patient). Informell vård svarade för 56 % av dessa kostnader. De vanligaste formerna av demens i EU är Alzheimers sjukdom (cirka 70 % av fallen) och vaskulär demens (mindre än 30 %). Kommissionen föreslår fyra centrala områden för åtgärder Syftet med detta europeiska initiativ är att ta itu med de viktigaste problemen med anknytning till Alzheimers sjukdom och demenssjukdomar. Fyra centrala områden föreslås:   Tidiga åtgärder för att diagnostisera demens, och framförallt för att minska risken för demens.   Förbättrad samordning av forskning mellan EU-länder.   Spridning av bästa praxis.   Inrättande av ett forum för diskussion om patienters rättigheter, autonomi och värdighet.   Det första initiativet till gemensam programplanering för att samordna forskning om Alzheimers sjukdom och andra neurodegenerativa sjukdomar Alzheimers sjukdom och därmed besläktade sjukdomar har identifierats av EU-länderna som ett område där den första gemensamma programplaneringen för forskning bör inledas. Gemensam programplanering berör EU-länder som är villiga att engagera sig i utvecklingen av en gemensam strategisk forskningsagenda där de kan delta på grundval av en ”variabel geometri”. Tjugo länder i Europa har redan visat sin beredvillighet att samordna resurser och att bedriva forskning på ett område där ett gemensamt initiativ skulle erbjuda ett betydande mervärde jämfört med dagens uppsplittrade forskningsinsatser i Europa. Detta pilotinitiativ för gemensam programplanering bör bana vägen för andra initiativ för gemensam programplanering i framtiden. Bakgrund  Alzheimers sjukdom och andra demenssjukdomar ingår i den större gruppen neurodegenerativa sjukdomar. På Europanivå antog Europaparlamentet resolutioner 1996 och 1998, och i kommissionens folkhälsostrategi för EU från 2007 – Tillsammans för bättre hälsa – konstateras att det behövs mer kunskap om neurodegenerativa sjukdomar som Alzheimers sjukdom i samband med åldrande. År 2008 uppmanade rådet kommissionen att ta fram en handlingsplan för kampen mot neurodegenerativa sjukdomar, särskilt Alzheimers sjukdom. Kommissionen finansierar forskningsprojekt som rör Alzheimers sjukdom och neurodegenerativa sjukdomar via sjunde ramprogrammet för forskning. Mer information: Kommissionens meddelande om ett europeiskt initiativ avseende Alzheimers sjukdom och andra demenssjukdomar:    http://ec.europa.eu/health/ph_information/dissemination/diseases/alzheimer_en.htm    EU:s folkhälsostrategi – Tillsammans för bättre hälsa:    http://ec.europa.eu/health/ph_overview/strategy/health_strategy_en.htm     Webbsidan EU för patienterna :    http://ec.europa.eu/health-eu/europe_for_patients/index_en.htm    ”Dementia Yearbook 2008”:    http://ec.europa.eu/health/ph_information/reporting/docs/2008_dementiayearbook_en.pdf    Förteckning över EU-finansierade projekt avseende hjärnforskning:   ftp://ftp.cordis.europa.eu/pub/fp7/docs/brain-research-eu-funding_en.pdf      MEMO/09/     346   Kommissionens förslag till rådets rekommendation om ett pilotinitiativ för gemensam programplanering i kampen mot neurodegenerativa sjukdomar, i synnerhet Alzheimers sjukdom   http://ec.europa.eu/research/press/2009/pdf/com_2009_0379_en.pdf      MEMO/09/     347   Exempel på EU-finansierade projekt avseende neurodegenerativa sjukdomar   MEMO/09/345  Questions and answers on Alzheimer's disease and other dementias
