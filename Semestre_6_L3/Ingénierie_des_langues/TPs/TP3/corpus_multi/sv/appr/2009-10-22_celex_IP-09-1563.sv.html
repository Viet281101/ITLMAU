IP/09/1563  Bryssel den 22 oktober 2009 Europeiska kommissionen inleder en diskussion om en digital inre marknad för kreativt innehåll online  EU-kommissionen lägger i dag fram ett diskussionsunderlag som behandlar utmaningarna med att skapa en europeisk digital inre marknad för kreativt innehåll som böcker, musik, filmer och videospel. Enligt kommissionens undersökningar skulle detaljhandelsintäkterna kunna fyrdubblas med en fungerande inre marknad utan gränser för kreativt online-innehåll, om tydliga och konsumentvänliga åtgärder vidtas av branschen och myndigheterna (se  IP/07/95  ). Den digitala tillgången till innehåll innebär därmed stora möjligheter – men även ett antal utmaningar – för Europa. Först och främst hindras fortfarande den digitala distributionen av produkter och tjänster på kulturområdet av reglering och territoriella hinder, vilket kan hämma kreativiteten och innovationen. Utvecklingen av en ekonomiskt livskraftig inre marknad för digitalt innehåll kan också hotas av olaglig nedladdning i stor skala, och därför måste ett lagligt digitalt utbud uppmuntras i betydligt högre grad. Mot bakgrund av detta beskriver diskussionsunderlaget – som utarbetats gemensamt av kommissionärerna Viviane Redings och Charlie McCreevys tjänstemän – de frågor som är viktiga för rättighetshavare, konsumenter och kommersiella användare. Samtidigt inbjuds alla som berörs att delta i en bred diskussion om tänkbara europeiska lösningar på problemen. Synpunkter tas emot fram till den 5 januari 2010.  " Upphovsrätt och Internet är två viktiga drivkrafter för kreativitet och innovation till gagn för alla européer”, säger Viviane Reding, EU-kommissionär för informationssamhället och medierna. ”De bör kombineras till det nya projektet för en konkurrenskraftig och blomstrande digital inre marknad. Upphovsmännen måste tas med i arbetet för att bygga upp en sådan inre marknad, liksom den nya digitala generationen som berörda användare och innovativa konsumenter. Min viktigaste prioritering under de närmaste åren kommer att vara att tillsammans med övriga kommissionärer ta fram en enkel, konsumentvänlig rättslig ram för att göra digitalt innehåll tillgängligt över gränserna i EU och samtidigt säkra ett gediget skydd av upphovsrätter och en rimlig ersättning till upphovsmännen".  ”Skyddet av immateriell och industriell äganderätt – upphovsrätter, patent, varumärken och design – är själva kärnan i den kunskapsbaserade ekonomin och central för en förbättrad europeisk konkurrenskraft”, säger Charlie McCreevy, EU-kommissionär för den inre marknaden. ”Det här skyddet bör reformeras, på grundval av ett sunt ekonomiskt tänkande och inte bara utifrån rättsliga begrepp. Man måste koncentrera sig på lösningar som främjar innovation och investeringar i praktiken”.  Europeiska kommissionen lägger i dag fram ett diskussionsunderlag om en europeisk digital inre marknad och inleder ett offentligt samråd där man efterlyser nya idéer om en mer dynamisk marknad för onlinedistribution av kreativt innehåll. Där understryks vilken betydelse som upphovsrätten har för kreativiteten i Europas kulturarv.  Kommissionen anser att det krävs särskilda konsument- och konkurrensvänliga bestämmelser för att skapa en fungerande inre marknad för kreativt innehåll på Internet. Kommissionen nämner därför särskilt tre områden där lagstiftningsåtgärder krävs för att   se till att kreativitet belönas så att upphovsmän, rättighetshavare och Europas kulturarv kan frodas i den digitala världen,   ge konsumenterna tydligt prissatta lagliga metoder för att få tillgång till ett stort utbud av innehåll genom digitala nät var som helst och när som helst, och   verka för lika konkurrensvillkor för nya affärsmodeller och innovativa lösningar för distribution av kreativt innehåll i hela EU.    I Europa har den kulturella och kreativa sektorn (som omfattar publicerade verk och ljudinspelningar, filmer, beställvideo och videospel) en omsättning på mer än 650 miljarder euro/år. Den står för 2,6 % av EU:s BNP och sysselsätter över 3 % av arbetskraften i EU. De europeiska beslutsfattarna har därför ett ansvar att skydda upphovsrätten, särskilt under dessa föränderliga ekonomiska och tekniska förhållanden.  Som ett led i de pågående diskussionerna om prioriteringarna för en europeisk digital dagordning , och som ett bidrag till liknande diskussioner på nationell nivå, vill kommissionen nu fokusera på praktiska lösningar för att främja nya affärsmodeller, på att uppmuntra näringslivsinitiativ och innovativa lösningar samt på eventuella behov av att harmonisera, modernisera eller se över de bestämmelser som är tillämpliga på EU:s inre marknad. Bakgrund:  I ett tal den 9 juli beskrev Viviane Reding sin vision för en ambitiös europeisk digital dagordning (   SPEECH/09/336   ). Som ett bidrag till den här dagordningen sammanfattar det diskussionsunderlag som i dag publiceras resultaten från två offentliga samråd ( se    IP/06/1071   och   IP/08/5   ), från kommissionens plattform för onlineinnehåll (slutrapport på   http://ec.europa.eu/avpolicy/docs/other_actions/col_platform_report.pdf   ) och från olika kommissionsinitiativ inom det här området (se Report on  Opportunities and barriers to online retailing från rundabordsdiskussionerna om onlinehandel    IP/08/1338   ,   http://ec.europa.eu/competition/sectors/media/online_commerce.html    och det gemensamma uttalandet från deltagarna i rundabordsdiskussionerna av den 19 oktober 2009 om allmänna principer för spridning av musik via Internet   IP/09/1548   ).  Diskussionsunderlaget om kreativt innehåll på den inre marknaden ( Creative Content in a European Digital Single Market: Challenges for the Future ) som utarbetats av kommissionens tjänstemän finns på :     http://ec.europa.eu/avpolicy/other_actions/content_online/index_en.htm
