IP/09/659
 Bryssel den 29 april 2009Statligt stöd: kommissionen antar
förenklingspaket för snabbare beslut om statligt
stödEuropeiska kommissionen har
antagit ett förenklingspaket för statligt stöd med regler om
bästa praxis och ett tillkännagivande om ett förenklat
förfarande för handläggning av statligt stöd. Syftet är
att öka effektiviteten, insynen och förutsebarheten i varje steg i
granskningen av ett statligt stöd. Detta hoppas man ska leda till
frivilligt samarbete mellan kommissionen och medlemsstaterna. Kommissionen
föreslår framför allt att medlemsstaterna ska öka sina
kontakter med kommissionen redan innan man anmäler ett statligt stöd.
På så sätt kan man lösa eventuella problem redan i ett
tidigt skede. Kommissionen föreslår också ett antal
förbättrade planeringsverktyg som kan användas både i
rutinartade och i mer komplicerade ärenden. Förenklingspaketet
utgör ett viktigt steg i det reformprogram som kommissionen annonserade i
sin handlingsplan för statligt stöd år 2005 (se IP/05/680).
Neelie Kroes, kommissionär med ansvar för konkurrensfrågor:
”Förenklingspaketet för statligt stöd kommer att vara till
fördel för näringslivet genom att det underlättar snabba
beslut om statligt stöd, framför allt genom ett bättre samarbete
mellan medlemsstaterna och kommissionen i ett tidigt skede av förfarandet.
Genom att anta reglerna om bästa praxis och tillkännagivandet om det
förenklade förfarandet har kommissionen nu uppfyllt sitt löfte i
handlingsplanen för statligt stöd om att förfarandena för
statligt stöd ska förenklas och moderniseras.” 
Syftet med förenklingspaketet är att underlätta och
därmed påskynda handläggningen av de olika förfarandena om
statligt stöd: rutinärenden som anmälts till kommissionen,
komplicerade ärenden som väcker nya frågor samt klagomål.
Detta är också målet med handlingsplanen för statligt
stöd från 2005  (IP/05/680),
där man efterlyser effektivare, enklare och mer förutsebara
förfaranden på området statligt stöd. Paketet har
diskuterats ingående med medlemsstaterna och andra berörda (se IP/08/1950)
och det har i allmänhet mottagits positivt.
I reglerna om bästa praxis anges hur förfaranden om statligt
stöd ska genomföras i praktiken, särskilt när det
gäller förfarandenas längd, genomblickbarhet och
förutsebarhet. De innehåller förslag till hur medlemsstaterna
på frivillig väg kan samarbeta med kommissionen för att varje
steg i granskningen av ett statligt stöd ska bli effektivare och mer
förutsebart. Reglerna kommer att gälla alla ärenden som varken
omfattas av den allmänna gruppundantagsförordningen (se IP/08/1110)
eller av tillkännagivandet om det förenklade förfarandet.
Reglerna om bästa praxis bygger på ett gemensamt åtagande
från kommissionen och medlemsstaterna. Kommissionen kommer att erbjuda
medlemsstaterna mer regelbundna kontakter före anmälan för att
anmälningarna ska vara fullständiga och av bättre kvalitet. En
ömsesidigt godtagbar planering kommer att gälla för ovanliga,
komplicerade eller brådskande fall. I fall med fler än en begäran
om upplysningar kommer kommissionen att försöka sammanställa
dessa i grupper. Medlemsstaterna uppmanas i sin tur att svara snabbare på
kommissionens begäran om upplysningar och se till att svaren är
fullständiga. Kommissionen föreslår därför också
att de medel som den har till sitt förfogande enligt gällande
bestämmelser ska tillämpas strängt för att medlemsstaterna
ska känna sig manade att svara snabbt så att handläggningen av
ett ärende kan fortlöpa utan avbrott. Syftet med reglerna om
bästa praxis är också att förbättra handläggningen
av klagomål, bland annat genom vägledande tidsfrister och bättre
information till de klagande.
Syftet med det förenklade förfarandet är att
förbättra kommissionens handläggning av rutinartade ärenden,
t.ex. om stöd som uppenbart överensstämmer med gällande
sektorsövergripande rättsakter eller kommissionens beslutspraxis.
Kommissionen vill se till att stöd som utan tvekan är förenligt
med regelverket godkänns inom en månad, när medlemsstaten har
lämnat en fullständig anmälan. Därför innehåller
tillkännagivandet också en vägledande förteckning över
stödåtgärder som i princip är lämpliga för
handläggning enligt det förenklade förfarandet, bl.a. vissa
stöd till små och medelstora företag, miljöstöd,
innovationsstöd samt undsättnings- och omstruktureringsstöd.
Det nya förfarandet bör inte bara vara snabbare, utan även mer
genomblickbart:  berörda parter kommer att få ytterligare ett
tillfälle att lämna synpunkter på en planerad
stödåtgärd, eftersom en sammanfattning av de åtgärder
som medlemsstaten har anmält enligt det förenklade förfarandet
kommer att offentliggöras i förväg på kommissionens
webbplats.
Inget av dessa initiativ är avsett att gälla de åtgärder
som medlemsstaterna anmäler i samband med den nuvarande finansiella och
ekonomiska krisen, för vilka särskilda tillfälliga interna
förfaranden har införts för att kommissionen omgående ska
kunna handlägga anmälda åtgärder.      
Reglerna om bästa praxis och tillkännagivandet finns
tillgängliga på engelska, franska och tyska på kommissionens
webbplats på följande adress:
http://ec.europa.eu/competition/state_aid/reform/reform.html
Ytterligare språkversioner kommer inom kort.
För mer information, se MEMO/09/208.
