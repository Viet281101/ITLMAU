IP/09/730
Bryssel den 11 maj 2009Ordförande för kommissionen och
parlamentet  diskuterar etiska värden för den europeiska och globala
ekonomiska styrningen med Europas religiösa ledareIdag samlades omkring tjugo högt uppsatta
representanter för kristendomen, judendomen och islam i Europa i
kommissionens högkvarter på inbjudan av Europeiska kommissionens
ordförande, José Manuel Barroso, för en informell dialog med EU.
Mötet leddes gemensamt av kommissionens ordförande Barroso och
Europaparlamentets ordförande, Hans-Gert Pöttering. Det här
årets möte fokuserade på en stor europeisk och global utmaning:
den ekonomiska och finansiella krisen och etiska värden för den
europeiska och globala ekonomiska styrningen.
Det var det femte årliga mötet mellan ledarna för EU:s
institutioner och religiösa ledare. Initiativet till dessa möten togs
av kommissionens ordförande Barroso 2005.
I år diskuterades ”den ekonomiska och finansiella
krisen: etiska värden för den europeiska och globala ekonomiska
styrningen". Ordförande Barroso sa följande: "Ju mer den
finansiella och ekonomiska krisen djupnar, desto tydligare framstår det att
det är dags att förena ekonomisk styrning med de etiska värden
som har legat till grund för det europeiska projektet de senaste femtio
åren. Kommissionen har tagit viktiga initiativ i det avseendet, i synnerhet
vad det gäller regleringen av finansmarknaden, i avsikt att stärka
ansvarskänslan och hållbarheten i våra ekonomier.
Europaparlamentets ordförande, Hans-Gert Pöttering,
underströk: ”EU:s befolkning befinner sig i en ekonomiskt extremt
prövofylld tid. I tider som dessa måste EU som värdegemenskap och
den underliggande solidaritetsprincipen få stå i förgrunden. De
generella lösningar vi söker måste förankras i mänsklig
värdighet och vi måste försäkra oss om att alla delar av
samhället tas om hand. Religionernas och kyrkornas bidrag är
ovärderligt i detta sammanhang. Mycket ofta tar de sig an samhällets
mest utsatta."
Mötets deltagare välkomnade EU:s insatser för att samordna,
stimulera och leda åtgärderna för att skärpa regleringen av
finansmarknaden, blåsa liv i ekonomin och stärka sysselsättningen
i Europa och övriga världen. De underströk även behovet av
att social rättvisa fortsatt får en viktig roll i utformningen av
politiken och påminde om att i en tid då arbetslöshet och
fattigdom fortsätter att öka till oroande höga nivåer, borde
våra samhällen samarbeta för att utveckla och genomföra
konkreta åtgärder för att minska krisens följder för
befolkningen. Slutligen underströk de sitt åtagande att
återuppväcka känslan av solidaritet hos européer av alla
övertygelser och trosbekännelser och inspirera finansiella och
ekonomiska aktörer till mer etiskt tänkande.
Deltagarförteckning: se MEMO/09/227
