IP/09/ 1385  Bryssel den 30 september 2009 Kommissionen presenterar sin nya strategi för förbindelserna mellan EU och Latinamerika Kommissionen presenterar i dag sin nya politik för att förstärka det strategiska partnerskapet mellan EU och Latinamerika. I sitt meddelande ”EU–Latinamerika: Globala aktörer i partnerskap” gör kommissionen en bedömning av läget när det gäller de bilaterala förbindelserna och anger vilka mål som bör gälla för de kommande åren. Inför nästa toppmöte mellan EU och Latinamerika/Västindien som kommer att hållas i Spanien våren 2010 identifierar kommissionen således i detta meddelande de utmaningar som är gemensamma för båda regionerna (t.ex. klimatförändringen, den ekonomiska och finansiella krisen, energitrygghet och migration) och lämnar nya riktlinjer och politiska rekommendationer för hur dessa bör hanteras. I meddelandet föreslås även inrättandet av ett investeringsinstrument för Latinamerika som ska göra det enklare att anskaffa medel från finansinstituten för finansiering av energiinfrastruktur, t.ex. energieffektivitet, förnybara energisystem, transporter, miljö och social sammanhållning.  Kommissionären med ansvar för yttre förbindelser och grannskapspolitiken, Benita Ferrero-Waldner, tillade:  ” Detta meddelande utgör ytterligare ett väl synligt och påtagligt steg mot en förstärkning av våra redan väletablerade och välfungerande förbindelse r. Det ger uttryck för den betydelse både Europeiska unionen och Latinamerika har internationellt när det gäller att hantera problem som t.ex. den ekonomiska och finansiella krisen, klimatförändringen och migrationsfrågor . Genom ett ökat samarbete kan vi direkt bidra både till att skapa fred och stabilitet i regionen och till att utveckla regionen ytterligare genom starkare social sammanhållning, ökad demokrati och en ökad regional integration .  Det nya investeringsinstrumentet kommer att generera ytterligare investeringar, framför allt i infrastruktur, vilket i sin tur leder till nya arbetstillfällen och ekonomisk utveckling i regionen . Jag är glad över att vi i dag tydligt signalerar att vi fäster stor vikt vid det strategiska partnerskapet med Latinamerika och jag ser fram emot ett givande toppmöte mellan EU och Latinamerika /Västindien i Spanien nästa år. ” Bakgrund Vid sitt möte i Rio de Janeiro 1999 inrättade stats- och regeringschefer från EU och Latinamerika/Västindien ett strategiskt partnerskap mellan dessa båda regioner. Det meddelande som presenteras i dag bygger på de erfarenheter som vunnits under de senaste tio åren och innehåller en rad konkreta rekommendationer som syftar till att stärka EU:s förbindelser med Latinamerika inom ramen för det strategiska partnerskapet mellan EU och Latinamerika/Västindien. Det anger fyra huvudriktlinjer för det framtida samarbetet.   Intensifiera och fokusera den bilaterala dialogen mellan regionerna     Intensifiera den politiska dialogen på prioriterade områden som har anknytning till de globala utmaningarna, t.ex. makroekonomiska och ekonomiska frågor, säkerhetsfrågor, mänskliga rättigheter, sysselsättning, sociala frågor, miljöfrågor, klimatförändringen, energi, högre utbildning och teknik/innovation.   Utveckla och förstärka mekanismen för samarbete och samordning på narkotikaområdet mellan EU och Latinamerika/Västindien och fortsätta den pågående strukturerade och övergripande dialogen om migration i en öppen och konstruktiv anda, i överensstämmelse med EU:s övergripande strategi för migration.     Förstärka den regionala integrationen och de inbördes förbindelserna     Fortsätta pågående förhandlingar (Centralamerika, de andinska länderna och Mercosur) och stödja integrationssträvandena inom regionen.   Tillämpa en nedifrån och upp-strategi för den regionala integrationen genom att stärka de inbördes förbindelserna.     Stärka de bilaterala förbindelserna och öka hänsynstagandet till diversiteten       Dra full nytta av det redan befintliga strategiska partnerskapet (Brasilien och Mexiko) samt befintliga associeringsavtal (Chile och Mexiko) och bilaterala samarbetsavtal.   Stärka de bilaterala förbindelserna med enskilda länder som ett komplement till EU:s stöd till regionala sammanslutningar.       Skräddarsy och specialanpassa samarbetsprogram     Utarbeta samarbetsprogram med Latinamerika i syfte att skapa en hållbar tillväxt med låga koldioxidutsläpp, sysselsättning och en jämnare inkomstfördelning och att mildra verkningarna av den ekonomiska och finansiella krisen.   Använda den pågående översynen av samarbetsprogrammen till att undersöka möjligheterna till en diversifiering av instrumenten och till att anpassa kommissionens samarbetsinsatser till olika behov, bland annat     fortsätta att inrikta medlen inom ramen för finansieringsinstrumentet för utvecklingssamarbete på de fattigaste länderna och de mest utsatta gruppernas behov,   förbättra samarbetet, särskilt när det gäller social sammanhållning och regional integration, genom att inrikta programmen på nya behov,   verka för ett ökat samarbete på området kunskap och innovation, t.ex. forskning och högre utbildning, vetenskap, teknik och förnybar energi,   integrera klimatförändringsfrågan, både mildrande och anpassning, i våra utvecklings- och samarbetsprogram, inbegripet bekämpning av avskogningen,   utveckla nya samarbetsformer för de mer utvecklade länderna i regionen inom ramen för instrumentet för samarbete med industriländer+ (ICI+).     Undersöka vilka möjligheter som finns, inom ramen för ett förlängt EUROsociAL-program, för partnerskap mellan institutioner (som grundar sig på erfarenheter från t.ex. partnersamverkan) och trepartssamarbete.   Öka samarbetet på området rättvisa, frihet och säkerhet.    Införa ett nytt verktyg för främjande av de inbördes förbindelserna, regional integration och social sammanhållning. Investeringsinstrumentet för Latinamerika (LAIF)     Detta instrument är ett nytt finansieringsinstrument för att anskaffa medel från finansinstitut för att finansiera investeringar i energiinfrastruktur, t.ex. energieffektivitet, förnybara energisystem, transporter, miljö och social sammanhållning. LAIF är inspirerat av erfarenheterna från investeringsinstrumentet för grannskapspolitiken (NIF   1   ).   Följande rekommendationer ges inför det kommande toppmötet mellan EU och Latinamerika/Västindien i maj 2010:   Se till att toppmötet tar hänsyn till verkningarna av krisen, särskilt vad gäller sysselsättning och sociala frågor, och leder till hållbara resultat.   Inrätta investeringsinstrumentet för Latinamerika (LAIF).   Intensifiera dialogen mellan de båda regionerna på områdena teknik med låga koldioxidutsläpp och grön teknik och innovation genom konkreta åtgärder som t.ex. förbättrad institutionell kapacitet för vetenskapligt och tekniskt samarbete i regionen.   Bekräfta inrättandet av Stiftelsen EU–Latinamerika/Västindien.   Främja samarbete om frågor av gemensamt intresse mellan Latinamerika och Västindien.   För närmare upplysningar se: EU:s förbindelser med Latinamerika:  -   http://ec.europa.eu/external_relations/la/index_en.htm    -   MEMO/09/426     1 :  Enligt tillgängliga uppgifter beviljades det 71 miljoner euro i bidrag från NIF under 2008. Dessa medel gick till projekt med ett sammanlagt värde av ca 2,7 miljarder euro.
