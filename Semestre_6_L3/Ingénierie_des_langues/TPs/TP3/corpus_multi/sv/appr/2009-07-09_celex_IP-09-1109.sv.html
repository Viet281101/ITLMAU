IP/09/1109   Bryssel den 9 juli 2009  Tänk på din hälsa – kommissionen lanserar ett initiativ för ungas hälsa  Att få ungdomar att bli mer aktivt delaktiga i utarbetandet av EU:s hälsopolitik är syftet med ett initiativ som i dag lanseras av EU:s hälsokommissionär Androulla Vassiliou. Som inledning på initiativet hålls en konferens om ungas hälsa i Bryssel den 9 och 10 juli 2009. Över 200 ungdomar i åldrarna 18–25 från hela Europa kommer att träffa beslutsfattare och hälsoorganisationer och debattera viktiga hälsofrågor, t.ex. alkohol, tobak och droger, motion och mental hälsa. Även övergripande frågor som finanskrisen, ojämlikhet i fråga om hälsa, utbildning och mediernas roll kommer att diskuteras. Konferensen organiseras i samarbete med Europeiska ungdomsforumet. På EU:s hälsoportal har man skapat en flerspråkig webbplats med en blogg där unga kan kommentera frågor som rör hälsa.  Huvudtalare på konferensen är H.K.H. prinsessan Laurentien av Nederländerna, Frankrikes höge representant i ungdomsfrågor, Martin Hirsch, Världshälsoorganisationens biträdande regionaldirektör för Europa, Nata Menabde och ordförande för Europeiska ungdomsforumet, Tine Radinja. Deltagande ungdomar kommer att få chans att yttra sig vid alla möten och konferensen kommer att sändas direkt via nätet för att nå ut till en bredare publik.  – Även om u nga människors hälsa i EU är bättre än någonsin finns det dock orosmoln, säger EU:s hälsokommissionär Androulla Vassiliou. Alltför många ungdomar tillägnar sig beteendemönster som på sikt minskar deras möjligheter att leva ett friskt och produktivt liv och som därmed äventyrar deras framtid. Mitt mål är därför att motivera dagens unga att ta hand om sin hälsa, samtala med beslutsfattare och föra fram sina åsikter i de här frågorna. Initiativet för ungas hälsa har följande mål:    Göra ungdomar mer delaktiga i EU:s hälsopolitik.    Öka ungdomars inflytande i beslutsprocessen.   Engagera andra sektorer inom EU:s politikområden och i medlemsstaterna i genomförandet av preventionsprogram som riktar sig till ungdomar.   Stödja medlemsstaternas arbete för ungdomars hälsa.    Behovet av detta initiativ framgår särskilt tydligt av resultaten av en undersökning som genomförts av Generation Europe. Undersökningen visar att 52 % av dem som deltog inte visste att EU har en särskild politik för ungas hälsa. På frågan om de tyckte att de kunde bidra till utarbetandet av hälsopolitiken svarade 41 % att de skulle vilja ha en direkt dialog med beslutsfattarna och 40 % föreslog bättre kommunikationskanaler. Webbplats: Be healthy – Be Yourself  I samband med initiativet har kommissionen skapat webbplatsen    "Be Healthy - Be Yourself"   som man hittar på EU:s hälsoportal på 22 språk. Webbplatsen består av tre delar: en som gäller konferensen, en för tävlingen om ungas hälsa och en blogg där man kan utbyta åsikter, som Europeiska ungdomsforumet modererar. Vinnarna i tävlingen kommer att offentliggöras vid konferensen den 9 juli. Bakgrund  EU har tidigare utformat särskilda initiativ i samarbete med unga. Genom ungdomsforumet har ungdomar t.ex. lämnat ett viktigt bidrag till EU:s Help-kampanjer mot tobak, där de även utarbetade ett ungdomsmanifest med egna åsikter om bättre sätt att förebygga rökningens skadeverkningar. Ungdomar är även en målgrupp för flera insatser för hälsofrämjande som initierats av medlemmar i EU:s handlingsplattform för kost, motion och hälsa. Initiativet för ungas hälsa bygger vidare på dessa initiativ. Ytterligare upplysningar   Mer information om initiativet för ungas hälsa, konferensen och bakgrundsmaterial finns på webbplatsen för ”Be Healthy Be Yourself”:  http://health.europa.eu/youth    Europeiskt ungdomsforum:  http://www.youthforum.org/    Generaldirektoratet för folkhälsas webbplats om hälsans bestämningsfaktorer:   http://ec.europa.eu/health/ph_determinants/healthdeterminants_sv.htm       MEMO/09/326
