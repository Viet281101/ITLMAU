IP/09/317
Bryssel den 25 februari 2009Kommissionen och arbetsmarknadens parter
möts för att diskutera den ekonomiska krisen och agera för att
rädda jobbenSom ett led i arbetet med den ekonomiska
återhämtningsplanen för Europa höll Europeiska kommissionen
idag ett särskilt möte med företrädare för
arbetsmarknadens parter på europeisk nivå. Mötet visade att det
råder bred enighet om att den inre marknaden och
återhämtningsplanen är rätt utgångspunkter för att
hantera krisen och trygga sysselsättningen i EU, och att ytterligare
åtgärder måste vidtas på EU-nivå.
– Vi måste samarbeta för att hantera den ekonomiska
krisen och rädda jobben, säger kommissionens ordförande José
Manuel Barroso. Kommissionens åtgärder syftar till att begränsa
krisens effekter på realekonomin och sysselsättningen, skapa goda
förutsättningar för en återhämtning för
företagen och arbetstagarna och hjälpa människorna i EU att hitta
stabila arbeten. Krisens effekter på sysselsättningen är tydliga.
Vi behöver ett partnerskap för att motverka nedgången,
begränsa antalet förlorade arbetstillfällen och
nedläggningar och skapa goda förutsättningar för en
återhämtning när det gäller tillväxt och
sysselsättning i EU. Jag är glad att vi har denna möjlighet att
tillsammans med arbetsmarknadens parter diskutera åtgärdernas
inriktning och hur vi kan samarbeta för att nå resultat.
Vid mötet idag var kommissionen och arbetsmarknadens parter (EFS,
Business Europe, CEEP och UEAPME) eniga om att det krävs ett samarbete
för att värna om och vidareutveckla de sociala och ekonomiska resultat
som skapats genom EU och dess inre marknad som en källa till
välstånd, tillväxt och sysselsättning i medlemsstaterna.
Arbetsmarknadsparterna menade också att återhämtningsplanen
var rätt utgångspunkt och förklarade sig beredda att bidra till
att sätta den i verket på alla sätt som krävs.
Den återhämtningsplan som lades fram av kommissionen och antogs av
Europeiska rådet i december innehåller en rad olika åtgärder
för att trygga jobben och skapa nya och för att stärka den
europeiska ekonomins motståndskraft under recessionen.
Många av de centrala inslagen i återhämtningsplanen kommer att
påverka arbetstagarna direkt, t.ex. utbildning för att hjälpa
arbetstagarna att behålla sina jobb eller hitta nya. EU-finansiering finns
tillgänglig via Europeiska socialfonden och Europeiska fonden för
justering för globaliseringseffekter, och nya finansieringskällor har
tillkommit för små och medelstora företag. 
Diskussionen med företrädarna för arbetsmarknadens parter
inriktades på deras förslag om åtgärder för att
öka tillväxten och sysselsättningen, främja flexicurity,
stödja företag och arbetstagare under krisen, underlätta
investeringar och öka köpkraft och efterfrågan, respektera
arbetstagarnas fria rörlighet och kollektivavtal, samt garantera att den
inre marknaden fortsätter att fungera. Kommissionen kommer att ta med deras
synpunkter i underlaget för det informella mötet för stats- och
regeringscheferna den 1 mars, Europeiska rådets vårmöte och
toppmötet om sysselsättning i maj. Kommissionen och arbetsmarknadens
parter beslutade att samarbeta nära och hitta sätt att se till att
arbetsgivarna och de fackliga organisationerna i hela EU kan bidra till den
europeiska ekonomins återhämtning.
Följande representanter för arbetsmarknadens parter deltog i
mötet: för Business Europe ordförande Ernest-Antoine
Seillière, för CEEP ordförande Carl Cederschiöld, för
EFS generalsekreterare John Monks, för UEAPME ordförande Georg
Toifl.
