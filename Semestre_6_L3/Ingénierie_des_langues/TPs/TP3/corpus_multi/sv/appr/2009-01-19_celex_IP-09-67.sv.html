IP/09/67
Bryssel den 19 januari 2009Interimsprognos för 2009–2010:
nedgången förvärras men tillväxten är tillbaka
före slutet av 2009BNP-tillväxten i EU förväntas minska
med 1,8 % 2009 för att sedan återhämta sig något till
0,5 % 2010. Detta beror på den förvärrade finanskrisens
effekter på den reala ekonomin, den efterföljande globala
nedgången i form av en kraftigt minskad världshandel och
industriproduktion och i vissa länder även nedgångar på
bostadsmarknaden. Statlig konsumtion och offentliga investeringar kommer dock
att innebära lättnader. Det minskade inflationstrycket gör
också att den privata konsumtionen kan öka. De särskilt utformade
statsfinansiella åtgärder som annonserats sedan augusti 2008 gör
att minskningen av BNP-tillväxten kan begränsas till ca 0,75
procentenheter under 2009. Den allvarliga ekonomiska nedgången kommer att
få stora effekter på sysselsättning och offentliga finanser under
prognosperioden.
”&#197;tgärderna för att stabilisera finansmarknaden, den
mindre strikta penningpolitiken och de ekonomiska
återhämtningsplanerna gör att vi kan begränsa ekonomins
nedgång under året och skapa förutsättningar för en
successiv uppgång under andra halvåret,” säger Joaquín
Almunia, kommissionär för ekonomiska och monetära frågor.
”Vår högsta prioritet är att få dessa
åtgärder att fungera effektivt: att förbättra
kreditflödet till rimliga priser och genomföra de statsfinansiella
stimulanspaketen snabbt för att stimulera investeringar och privat
konsumtion. För att öka förtroendet är det också
avgörande att medlemsstaterna uttryckligen förbinder sig att så
snart ekonomin har återhämtat sig påbörja en konsolidering
av de offentliga finanserna så att de blir hållbara på
medellång och lång sikt."
Den ekonomiska tillväxten beräknas minska till ca 1 % 2008
både i EU och i euroområdet, från strax under 3 % 2007,
enligt den avancerade interimsprognos som offentliggörs i
dag[1]. Den reala
BNP-tillväxten förväntas minska kraftigt 2009 – med
1,8 % i EU och 1,9 % i euroområdet – för att sedan
återhämta sig med ca 0,5 % 2010.
Världsekonomin mattas av under året
Den ekonomiska aktiviteten i världen beräknas ha sjunkit kraftigt
under det sista kvartalet 2008. Bland annat tyder nya sämre
enkätsiffror och minskad orderingång på att denna avmattning
sannolikt kommer att bestå på kort sikt. Den ekonomiska nedgången
förväntas ske på bred front och ge negativa sekundäreffekter
som i allt högre grad kommer att påverka tillväxtmarknader.
För 2009 som helhet förväntas världens BNP-tillväxt att
minska till 0,5 % (jämfört med 3,3 % 2008 och det ovanligt
höga genomsnittet på 5 % under perioden 2004–2007).
Från och med andra halvåret 2009 förväntas en gradvis men
måttlig ökning av den globala tillväxten i takt med att
läget på finansmarknaden förbättras och de makroekonomiska
åtgärderna för mildra krisen (inte minst i USA) börjar
få effekt. För 2010 väntas den globala BNP-tillväxten bli ca
2,75 %. 
Även EU:s ekonomi drabbas hårt
Tredje kvartalet 2008 sjönk BNP med 0,2 % både i
euroområdet och i EU. Detta innebär att euroområdet för
första gången går in i en teknisk recession eftersom BNP minskat
två kvartal i rad. Fortsatt sämre enkätsiffror för olika
sektorer och länder, och den markanta försämringen för andra
ledande indikatorer under det fjärde kvartalet, tyder på att BNP
kommer att fortsätta falla under första halvåret 2009.
Nedgången väntas beröra de flesta länder i takt med att
finanskrisen, världskonjunkturen och i vissa medlemsstater även en
fastighetskrasch tar ut sin rätt. Nettominskningen av både privat och
utländsk efterfrågan väntas bromsa BNP-tillväxten, medan
draghjälp bara kommer från statlig konsumtion och offentliga
investeringar.
Särskilt de privata investeringarna, som var en av de viktigaste
drivkrafterna i den ekonomiska uppgången, kommer snabbt att falla till
följd av ett kraftigt minskat kapacitetsutnyttjande, de sämre
ekonomiska utsikterna och den mer ansträngda kreditsituationen.
Arbetslöshet och stigande underskott
Arbetsmarknadsläget började förvärras i de flesta
medlemsstater 2008. Med en viss eftersläpning i förhållande till
förändrad BNP-tillväxt, förväntas
sysselsättningstillväxten bli negativ under året, med 3,5
miljoner förlorade arbetstillfällen i EU. Till följd av detta
förväntas en ökning av arbetslösheten i EU till 8,75 %
under 2009 (9,25 % i euroområdet) och en fortsatt ökning
2010.
De sämre framtidsutsikterna förväntas också belasta de
offentliga finanserna genom bortfallet av tidigare extraordinära inkomster,
en generellt mindre skatteintensiv sammansättning av tillväxten och
effekterna av omfattande krisåtgärder som antagits eller annonserats
av medlemsstaterna (som när denna prognos färdigställdes
uppgår till ca 1 % av BNP för 2009). Underskottet i EU
förväntas därför under 2009 mer än fördubblas till
4,5 % (i euroområdet en ökning från ca 1,75 % till
4 %). 
Inflationen väntas minska snabbt
Inflationstrycket minskar snabbt. Råvaruprisernas våldsamma
uppgång som drev upp inflationen till en topp sommaren 2008 har sedan dess
plötsligt vänts till sin motsats, samtidigt som
tillväxtmöjligheterna för EU och världsekonomin snabbt har
försvagats och arbetsmarknadsläget förvärrats. Dessa
faktorer ligger till grund för en kraftig nedjustering av
inflationsprognosen jämfört med i höstas. Konsumentprisernas
ökningstakt förväntas nu falla från 3,7 % 2008 i EU
(3,3 % i euroområdet) till 1,2 % 2009 (1,0 % i
euroområdet) och strax under 2 % 2010 i båda områdena.
Stora osäkerheter i ett avgörande skede
Denna prognos omges återigen av mycket stor osäkerhet nu när
världsekonomin står inför sin värsta kris sedan andra
världskriget. Tillväxtprognosens risker uppväger varandra.
Orosmoment är påverkan från finanskrisen (även inom
bostadssektorn) och den kraftiga negativa återkopplingen mellan
finanssektorn och den reala ekonomin. Men det kan också hända att
tillväxten blir starkare än väntat, om bland annat de
statsfinansiella paketen snabbare än väntat skapar förtroende hos
investerare och konsumenter. Även inflationsprognosens risker
förefaller uppväga varandra, till följd av utvecklingen av
råvarupriserna och försämringen av de globala ekonomiska
utsikterna. 
En mer detaljerad rapport finns på följande webbplats:http://ec.europa.eu/economy_finance/thematic_articles/article13727_en.htm[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[1] Kommissionen
offentliggör vanligen sin interimsprognos i februari och endast för
EU:s sju största ekonomiers inflation och tillväxt under det
innevarande året. Denna prognos liknar mer vår- och
höstprognoserna, vilket motiveras av att det ekonomiska läget och
framtidsutsikterna har förvärrats exceptionellt snabbt sedan i
höstas och att det är viktigt att denna utveckling återspeglas i
den årliga bedömningen av medlemsstaternas stabilitets- och
konvergensprogram.
