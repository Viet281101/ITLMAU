IP/09/594
Bryssel den 20 april 2009Konsumentskydd: Årsrapporten 2008
för Rapex visar att fler farliga produkter upptäcksAntalet farliga
konsumentprodukter som dragits tillbaka från marknaden i EU ökade med
16 % under 2008 jämfört med 2007, visar kommissionens
årsrapport för Rapex (gemenskapens system för snabbt
informationsutbyte om andra farliga produkter än livsmedel) som läggs
fram idag. Ökningen från 1 605 anmälningar 2007 till
1 866 i fjol visar att systemets kapacitet förstärkts under 2008
sedan medlemsstaterna och kommissionen tilldelat resurser och satsat på
utbildning. Det europeiska näringslivet tar också sitt
säkerhetsansvar mer på allvar och återkallar snabbare osäkra
produkter från marknaden. Leksaker (inklusive barnprodukter såsom
cyklar, barnvagnar, barnsängar och nappar), elprodukter och motorfordon var
de oftast anmälda produkterna 2008. Andelen Rapex-anmälningar av
kinesiska produkter ökade (från 52 % under 2007 till 59 %
under 2008). Detta beror antagligen på att tillsynsmyndigheterna inriktar
sig på kända riskabla produktkategorier.
– Rapporten visar att vi inte kan vila på lagrarna när
det gäller produktsäkerhet. Den viktigaste frågan 2009 blir att
se till att produktsäkerheten inte hamnar på undantag under
finanskrisen, att företagen fortsätter att fullgöra sina
skyldigheter gentemot konsumenterna och att medlemsstaterna anslår
tillräckligt med pengar för tillsynen. Säkerhet är ingen
lyx. Rapporten visar tydligt på de problem som finns och att det inte finns
utrymme att snåla eller ta genvägar när det gäller
säkerheten. Tvärtom måste vi i kristider, när priset blir
avgörande för konsumenternas köp, satsa ännu hårdare
på bevakning och vara särskilt vaksamma, säger
konsumentkommissionär Meglena Kuneva.
Antalet anmälda farliga produkter ökar fortfarande
Det totala antalet anmälningar i Rapex har ökat gradvis sedan 2004
(när direktivet om allmän produktsäkerhet, den rättsliga
grunden för Rapex, införlivades i medlemsstaternas nationella
lagstiftning). Nu när systemet är inne på sitt femte år har
antalet anmälningar fyrdubblats från 468 under 2004 till 1866 under
2008. Antalet anmälningar under 2008 ökade med 16 %
jämfört med 2007. Det ökande antalet Rapex-anmälningar beror
på effektivare tillsyn från de nationella myndigheterna, större
medvetenhet bland företagen om skyldigheterna, ökat samarbete med
länder utanför EU samt arbete inom nätverk i EU som kommissionen
samordnar.
Alla länder bidrar till Rapex
Alla EU-länder bidrog till Rapex genom att spåra upp och
anmäla nya farliga produkter och se till att anmälningarna
följdes upp. Tolv länder ökade verksamheten i systemet och
anmälde fler farliga produkter än under 2007. De flitigaste
länderna var Tyskland (205 anmälningar), Spanien (163
anmälningar), Slovakien (140 anmälningar), Grekland
(132 anmälningar) och Ungern (129 anmälningar). De här
ländernas anmälningar utgjorde 50 % av alla anmälningar i
systemet.
Leksaker, elapparater och motorfordon toppar listan
Leksaker (498 anmälningar), elapparater (169 anmälningar)
och motorfordon (160 anmälningar) stod för 53 % av alla
anmälningar av farliga produkter 2008. Resultaten är ungefär
desamma som för 2007. Textilprodukter inklusive kläder
(140 anmälningar) blev 2008 den fjärde mest anmälda
produktkategorin.
Fler anmälningar av kinesiska produkter
Totalt rörde 909 anmälningar av farliga produkter i Rapex 2008
produkter som tillverkats i Kina. Andelen kinesiska produkter som anmälts i
Rapex ökade 2008 till 59 % från 52 % under 2007. Den
här ökande andelen kan bero på flera faktorer, bl.a. ökad
varuimport till EU från Kina, starkare fokus på kinesiska produkter i
den nationella tillsynen samt effektivare samarbete mellan EU och Kina.
Rapporten visar att de kinesiska myndigheterna allt oftare vidtar
åtgärder på sin marknad i enlighet med uppgifter från Rapex
som lämnas genom datorprogrammet RAPEX-CHINA (togs i drift i september
2006). Kommissionen informeras om de kinesiska åtgärderna en gång
i kvartalet enligt rutiner som infördes 2007. Sedan datorprogrammet togs i
drift har de kinesiska myndigheterna utrett 669 Rapex-anmälningar. I 352
ärenden (53 %) ledde utredningen till förebyggande
åtgärder eller begränsningar (t.ex. exportförbud eller
skärpt bevakning av den kinesiska tillverkaren) från officiellt
håll eller från tillverkaren på frivillig basis.
Mer information: MEMO/09/167
och http://ec.europa.eu/consumers/safety/rapex/index_en.htm
