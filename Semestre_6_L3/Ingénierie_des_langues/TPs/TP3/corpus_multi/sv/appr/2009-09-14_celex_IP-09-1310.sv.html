IP/09/1310 Bryssel den 14 september 2009 Initiativet för innovativa läkemedel: Europa världsledande inom biofarmaceutisk innovation  Initiativet för innovativa läkemedel (IMI) – ett offentlig-privat partnerskap mellan EU-kommissionen och Europas läkemedelindustri, företrädd av EFPIA – gjorde idag sitt första tillkännagivande om framgångarna i detta samarbete. IMI meddelade också vilka forskningsområden som ska ingå i den andra ansökningsomgången. Med dessa forskningsområden vill IMI påskynda upptäckten och utvecklingen av nya läkemedel för behandling av cancer, inflammationssjukdomar och infektionssjukdomar. Finansieringen för den andra omgången kommer att vara 156,3 miljoner euro. Av detta belopp kommer 76,8 miljoner euro från EU-kommissionen, och 79,5 miljoner euro väntas tillhandahållas in natura av företag som är medlemmar i EFPIA. IMI presenterade också sin nyligen utnämnde verkställande direktör, som officiellt kommer att tillträda sin befattning den 16 september.   EU-kommissionären för vetenskap och forskning, Janez Potočnik, framhöll de resultat och viktiga framsteg som uppnåtts genom initiativet: ”Genom IMI vill vi tillgodose behovet att öka Europas attraktionskraft för farmaceutisk FoU och att säkerställa att resultat från grundforskning snabbt kan omvandlas till innovativa behandlingsmetoder. Vi bör mycket snart kunna se resultat från denna spännande nya forskningsmekanism genom att nya, innovativa läkemedel når europeiska patienter snabbare.”  Vid en pressträff berömde Arthur J. Higgins, VD för Bayer HealthCare och ordförande i EFPIA, samarbetet mellan branschen och kommissionen: ”IMI visar tydligt att Europa vill vara i frontlinjen när det gäller biofarmaceutisk innovation. Genom att påskynda och optimera FoU-processer försöker vi undanröja flaskhalsar i läkemedelsutvecklingen. Därför har vi redan investerat 246 miljoner euro – inklusive 136 miljoner från industrin – i hittills godkända projektförslag. Den största framgången med detta initiativ har varit att vi har kunnat föra samman läkemedelsföretag, som i vanliga fall konkurrerar med varandra, med intressenter i den akademiska världen i en enastående insats för att påskynda upptäckten av innovativa läkemedel.”  Den nyligen utnämnde verkställande direktören, professor Michel Goldman, sade: ”Jag är mycket glad över att komma till IMI vid en sådan spännande tidpunkt i dess utveckling. På grundval av mina tidigare erfarenheter från offentlig-privata partnerskap kommer min första prioritering att vara att, i patienternas intresse, förstärka broarna mellan den akademiska världen och industrin”.   Utnämningen av Michel Goldman till IMI:s nya verkställande dir ektör är ett viktigt steg för att göra IMI helt självständigt gentemot EU-kommissionen och EFPIA.  De nya forskningsområdena har godkänts av IMI:s styrelse efter omfattande samråd mellan olika intressenter, däribland  IMI:s vetenskapliga kommitté, företrädare för medlemsstaterna, EU-kommissionen och läkemedelsföretag som är medlemmar i EFPIA.  Alla intressenter är redo att samarbeta med offentliga och privata organisationer för att ta itu med dessa frågor på ett mer effektivt sätt.  IMI:s andra ansökningsomgång kommer att inledas den 30 oktober 2009.  Bakgrund  IMI är ett offentlig-privat partnerskap som inleddes 2007 och som syftar till att påskynda upptäckten och utvecklingen av bättre läkemedel genom att undanröja flaskhalsar i dagens läkemedelsutvecklingsprocess.   Den sammanlagda budgeten för IMI för perioden 2008–2017 är två miljarder euro (en miljard från Europeiska gemenskapen och en miljard från industrin).   Den första ansökningsomgången för IMI inleddes i april 2008. 134 förslag lämnades in. Av dessa har man valt ut 15 förslag som får dela på 246 miljoner euro. Om Michel Goldman  Michel Goldman är professor i immunologi vid medicinska fakulteten vid Université Libre de Bruxelles (ULB) i Belgien. Hans insatser inom området immunmedierade sjukdomar och immunbaserade bioterapier har resulterat i fler än 380 artiklar i expertgranskade tidskrifter. År 2000 fick han Joseph Maisin-priset, en prestigefylld utmärkelse som delas ut för insatser inom kliniska vetenskaper av den belgiska fonden för vetenskaplig forskning. År 2006 utnämndes han till ”ISI Highly Cited Scientist” av Thomson Institute for Scientific Information.  Förteckning över de nio forskningsområdena i IMI:s andra ansökningsomgång   Avbildning med biomarkörer för utveckling av läkemedel mot cancer.    Nya verktyg för målvalidering för att förbättra läkemedels verkan (onkologi).    Molekylära biomarkörer: snabbare utveckling av cancerterapier och bättre patientvård.    Beskrivning och utveckling av snabba diagnostiska tester, på vårdstället, för bakteriologisk diagnos som underlättar kliniska prövningar och klinisk praxis.     Förståelse av avvikande mekanismer för adaptiv immunitet.     Överbryggande forskning om kroniska immunmedierade sjukdomar: överbryggning mellan djurmodeller och människor.    Läkemedels-/sjukdomsmodeller: bibliotek och ram.   Öppet farmakologiskt område.   Elektroniska patientjournaler.    Mer information om IMI    http://imi.europa.eu  och  http://www.imi-europe.org    Se även  IP/08/662 och   IP/09/802
