IP/09/351
Bryssel den 4 mars 2009Kommissionen till EU:s ledare: stå
eniga mot krisen, snabba på reformen av finansmarknaderna och visa globalt
ledarskap vid G-20-toppmötetEuropeiska kommissionen uppmanar EU:s ledare att
ytterligare intensifiera de samordnade europeiska åtgärderna för
att motverka den ekonomiska krisen. I sitt meddelande inför Europeiska
rådets toppmöte den 19–20 mars lägger kommissionen fram
förslag som går ut på att bygga vidare på det omfattande
stöd som redan getts till realekonomin och sysselsättningen. I
meddelandet presenterar kommissionen en övergripande reform av det
finansiella systemet med utgångspunkt i de Larosière-rapporten. Det
framgår hur ett tydligt och enat engagemang för detta ambitiösa
program kan göra det möjligt för EU att inta en global ledarroll
vid G-20-toppmötet i London den 2 april.
Enligt kommissionens ordförande José Manuel Barroso måste
Europeiska rådets vårmöte ge en tydlig signal till medborgarna,
företagen och världen. ”Ja, det finns en väg ut ur krisen.
Ja, Europa har den enighet, det förtroende och den beslutsamhet som
krävs för att övervinna den. Vi måste genomföra den
återhämtningsplan vi kommit överens om på ett kraftfullt och
samordnat sätt. Vi måste till fullo utnyttja den gemensamma marknadens
möjligheter. I dag ber vi EU:s ledare enas om en övergripande
handlingsplan, för att göra allt som står i deras makt för
att skydda våra medborgare från arbetslöshet, för att med
utgångspunkt i de Larosière-rapporten rensa upp finansmarknaderna, och
för att göra det möjligt för EU att inför
G-20-toppmötet i London föregå med gott exempel och gå i
bräschen för förhandlingarna.
Bankväsendet
Kommissionens meddelande inleds med en översikt över de
åtgärder som sedan hösten 2008 vidtagits för att motverka
ett sammanbrott av det europeiska bankväsendet och som förhindrat
otaliga konkurser och förluster av arbetstillfällen. Medlemsstaterna
uppmanas att agera snabbt för att återställa förtroendet
för banksektorn och få ny fart på bankutlåningen,
särskilt genom att genomföra kommissionens riktlinjer från den 25
februari om avlägsnande av tillgångar som minskat i värde
från bankernas balansräkning.
Finansiell reglering och tillsyn
Kommissionen stöder – och uppmanar EU:s ledare att stödja
– de grundläggande principer som ställts upp av de
Larosière-gruppen. Kommissionen efterlyser ett system med en mycket
starkare tillsyn på EU-nivå kombinerat med en tydlig roll för
nationella tillsynsorgan. Kommissionen stöder gruppens förslag om ett
organ för tidig varning under ECB:s ledning som ska identifiera och
åtgärda systemrisker. Kommissionen stöder gruppens rekommendation
om EU-omfattande grundläggande standarder också för reglering.I april kommer kommissionen att lägga fram nya, redan utarbetade
initiativ rörande hedgefonder, private equity och ersättningssystem.
Efter en konsekvensbedömning kommer kommissionen att vid Europeiska
rådets junimöte lägga fram en detaljerad tidsplan för vidare
åtgärder som bygger på de Larosière-rapporten. Kommissionen
kommer i höst att lägga fram förslag om den nya tillsynsramen
samt om t.ex. likviditetsrisker och alltför stor låneandel,
ytterligare förbättrat skydd för insättare och
försäkringstagare och effektiva sanktioner för oegentligheter.Realekonomin
Meddelandet lyfter fram de goda första resultaten av den ekonomiska
återhämtningsplanen för Europa. Det övergripande
finanspolitiska stödet till ekonomin via EU:s och medlemsstaternas
åtgärder och via de automatiska stabilisatorerna uppgår till
minst 3,3 % av BNP för perioden 2009–2010. I en bilaga
sammanfattas 500 nationella åtgärder, och slutsatsen är att dessa
i stort sett överensstämmer med principerna att
återhämtningsinsatserna bör ligga tidsmässigt rätt,
vara målinriktade och tillfälliga. 
Kommissionen uppmanar EU:s ledare att anta tydliga principer för
kommande insatser. Dessa principer bör överensstämma med reglerna
för den gemensamma marknaden, ett globalt öppet handelssystem,
byggandet av en ett utsläppssnålt samhälle och en önskan att
snarast möjligt återgå till hållbara offentliga
finanser.
Kommissionen upprepar sin uppmaning till medlemsstaterna att enas om
målinriktade investeringar på 5 miljarder euro för
sammankopplingar av energinät samt bredband.
Sysselsättning
Bidraget från kommissionen gör det nödvändigt för
medlemsstaterna att öka sina ansträngningar att ta itu med
arbetslösheten – som år 2010 skulle kunna närma sig
10 % för första gången sedan 1990-talet – och det
sociala utanförskapet. Denna typ av insatser kommer också att
hjälpa till att hålla efterfrågan uppe och förhindra
ytterligare förlorade arbetstillfällen. De bör utgöra en
central programpunkt i de nationella stimulansplanerna. Kommissionen uppmanar
medlemsstaterna att använda sig av åtgärder som exempelvis
ekonomiskt stöd för tillfälliga arbetstidsarrangemang, ökat
inkomststöd till arbetslösa, minskade indirekta arbetskostnader
för arbetsgivare och ökade investeringar i kompetens och omskolning.
På EU-nivå efterlyser kommissionen ett snabbt godkännande av
förslaget om att möjliggöra omedelbara ökningar av
förskottsbetalningar inom Europeiska socialfonden med 1,8 miljarder
euro.
Kommissionen formulerar också en färdplan inför EU:s
sysselsättningstoppmöte i Prag i maj, där man bör enas om
ytterligare konkreta åtgärder för att rädda befintliga
arbetstillfällen och skapa nya i framtidssektorerna. Kommissionen kommer
att arrangera en rad workshopar med alla de huvudsakliga berörda parterna i
olika medlemsstater inför toppmötet.
Återhämtningen bör främjas globalt – hur EU
bör leda
Kommissionen uppmanar EU:s ledare att enas på ett antal områden
där EU kan och bör ta på sig en tydlig ledarroll vid
G20-toppmötet i London den 2 april. Man kan därigenom bygga vidare
på de framgångar som uppnåddes när EU talade med en
röst vid toppmötet i november 2008. 
EU bör gemensamt anstränga sig för att förbättra det
globala finansiella systemet och regelsystemet. Fokus bör ligga på
ökad insyn och ansvarsskyldighet, lämplig reglering av alla
finansiella aktörer, hantering av svårigheter som förorsakas av
icke-samarbetsvilliga jurisdiktioner, förbättrat internationellt
samarbete på tillsynsområdet samt reformer av IMF, Forum för
finansiell stabilitet och Världsbanken. 
EU skulle också kunna främja den globala återhämtningen
genom att begära en översyn av de globala effekterna av de
finanspolitiska åtgärder som hittills vidtagits, genom att främja
ett öppet handelssystem och genom att uppmana toppmötet i London att
få igång ett multilateralt initiativ för handelsfinansiering och
att liksom vid toppmötet i Washington på nytt bekräfta
åtagandet i fråga om millennieutvecklingsmålen. 
Den fullständiga versionen av kommissionens meddelande till Europeiska
rådet kommer att finnas tillgänglig på: 
http://ec.europa.eu/commission_barroso/president/index_en.htm
