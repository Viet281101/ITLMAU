IP /09/1725   Bryssel den 17 november 2009   Konsumentskydd : 70 % av webbplatserna med ringsignalbluffar uppstädade efter EU-ingripande   70 % av de webbplatser som utretts för vilseledande försäljning av ringsignaler, bilder och andra mobiltjänster har rättat sig eller lagts ned, efter en 18 månader lång konsumentskyddsutredning i EU, som utförts av de 27 medlemsländerna samt Norge och Island. Sedan juni 2008, då de första kontrollerna ägde rum, har 301 webbplatser undersökts av de nationella konsument­myndigheterna för allvarliga överträdelser av EU:s konsumentskydds­lagstiftning. Av de 301 undersökta fallen har 70 % nu lösts. 52 % (159 webbplatser) har rättat sig, medan 17 % (54 webbplatser) har lagts ned. De tre vanligaste problemen var oklar prisinformation (t.ex. att informationen saknades eller var ofullständig), ofullständig information om näringsidkaren samt vilseledande marknadsföring (särskilt att ringsignaler sades vara ”gratis” när konsumenten i själva verket band upp sig till ett avgiftspliktigt abonnemang). Som en följd av tillslaget dömde de italienska konsumentskyddsmyndigheterna i februari och maj nio storföretag som konstaterades ha brutit mot lagen till dryga böter på omkring 2 miljoner euro.   – Denna EU-omfattande utredning var ett direkt svar på hundratals klagomål från föräldrar och konsumenter i många olika EU-länder . Ungdomar ska inte behöva drabbas av lurendrejeri som vilseledande marknadsföring som lockar in dem i ringsignalabonnemang som de trodde var gratis. Och föräldrarna ska slippa obehagliga överraskningar i telefonräkningen, när deras barn har råkat binda upp sig för mer än de trodde. De här resultaten visar att EU-samarbete inom konsumentskyddet kan bidra avsevärt till en seriös marknad för konsumenter. Den här sortens samarbete är ett område som EU:s konsumentskydd kommer att satsa väldigt mycket på framöver, säger EU:s konsumentkommissionär Meglena Kuneva.   – För de n italienska konkurrensmyndigheten innebär den här utredningen väsentliga resultat till nytta för konsumenter som handlar på nätet och i andra länder. Det är ett viktigt steg mot ett starkare skydd för de europeiska konsumenterna och mot en enhetlig europeisk konsumentskyddspolitik, säger dr Paolo Saba, generaldirektör för konsumentskyddsavdelningen vid den italienska konkurrensmyndigheten.  Marknaden  Européerna äger mer än 495 miljoner mobiltelefoner. Enbart ringsignaler utgjorde 2007 uppskattningsvis 29 % av den europeiska totala marknaden för mobilt innehåll (omkring 10 % mer än 2006). Värdet på ringsignalförsäljningen i Europa 2007 var uppskattningsvis 691 miljoner euro. Resultat av tillslaget 2008 mot ringsignaler    På 301 undersökta webbplatser har nu 70 % av problemen lösts , 159 har rättats till (52 %) medan 54 har lagts ned (17 %) (se tabellen i   MEMO/09/505   för uppgifter efter medlemsland).    Mer än hälften av de här webbplatserna var särskilt inriktade på barn ( 54 %, 163 webbplatser), dvs. de använde tecknade barnfigurer, välkända TV-figurer eller krävde föräldrarnas medgivande.    Många webbplatser hade flera problem (se   MEMO/09/505   ).   De tre vanligaste problemen på de undersökta webbplatserna var följande:    41 % av alla kontrollerade webbplatser hade någon felaktighet i fråga om prisinformation (124 webbplatser av 301). På många webbplatser var prisinformationen ofullständig eller saknades helt – tills konsumenten fick sin telefonräkning. Särskilt när det gäller abonnemang nämndes inte ordet abonnemang eller så var abonnemangets löptid inte tydlig.    75 % av alla kontrollerade webbplatser saknade en del av informationen om hur man kontaktar näringsidkaren, som  namn eller postadress (225 webbplatser av 301). Detta strider mot EU:s lagstiftning (e-handelsdirektivet och direktivet om distansförsäljning, se   MEMO/09/505   ) som kräver att uppgifter om näringsidkaren, bl.a. e-postadress, ska visas.    35 % av de kontrollerade webbplatserna presenterade informationen på ett vilseledande sätt (105 av 301 webbplatser). Information om avtalet fanns tillgänglig på webbplatsen, men gömd i finstilt text eller svår att hitta. I 28 % av fallen med vilseledande information salufördes tjänster som ”gratis”, men konsumenterna vilseleddes och fick sedan veta att de skulle betala eller att de hade tecknat ett abonnemang med lång löptid.    Italien dömer ut dryga böter  I Italien (i februari och maj 2009) dömdes nio företag som under tillslaget konstaterades ha brutit mot reglerna till böter på omkring 2 miljoner euro. Företagen var Telecom Italia, Vodafone, Wind, Dada, Zed, H3G, Zeng, Fox Mobile och Tutto gratis. Den italienska konkurrensmyndigheten bötfällde företagen eftersom deras webbplatser inte gav tydlig information (t.ex. om antalet ringsignaler för det angivna priset eller om kostnaden för dem).  Vad händer nu ?   De nationella myndigheterna fortsätter att handlägga oavslutade ärenden. Det nya systemet med EU-omfattande utredningar fortsätter, och flera andra tillslag och gemensamma insatser är planerade till 2009 och 2010.  Se även   MEMO/09/505    Mer information på :   http://ec.europa.eu/consumers/enforcement/sweep/mobile_phone/index_en.htm
