IP/09/1688 Bryssel den 10 november 2009 Uttalande från Paweł Samecki, EU-kommissionär med ansvar för regionalpolitik, om Europeiska revisionsrättens årsrapport  Det gläder mig att dagens rapport från Europeiska revisionsrätten om räkenskaperna för 2008 visar att vi uppnår positiva resultat och rör oss i rätt riktning.       Klicka här för den sända versionen av uttalandet (enbart på engelska)     Kommissionen arbetar hårt med att hjälpa de nationella myndigheterna att minska felen i projekt som medfinansieras av EU. Våra gemensamma ansträngningar ger resultat, men vi kan naturligtvis göra mer, och vi kommer att göra mer. Vårt tillvägagångssätt är strängt, men det är också rättvist och balanserat. Förra året lade Europeiska kommissionen fram en handlingsplan med 37 punkter som syftar till att minska felen på medellång sikt. Vår plan, som vi fortsatt att genomföra under 2009, bygger på en tvådelad strategi:    Att hjälpa de nationella myndigheterna så att de bättre kan kontrollera projektutgifternas stödberättigande innan de lämnar in en begäran om utbetalning till kommissionen.   Att vidta strängare och snabbare åtgärder för att ställa in utbetalningar eller kräva tillbaka pengar om medlemsstaterna inte lever upp till sina förpliktelser.   Vi har ett delat ansvar för att förvalta strukturfonderna och Sammanhållningsfonden, för att se till att de finansiella kontrollerna i medlemsstaterna är effektiva och att medel som begärts felaktigt krävs tillbaka. Vår handlingsplan syftar med andra ord till att skydda EU-skattebetalarnas pengar. Hittills i år har vi krävt tillbaka 629 miljoner euro i felaktigt begärda utbetalningar. Vi uppskattar att vi i slutet av 2009 kommer att ha krävt tillbaka ytterligare en halv miljard euro. Detta ska läggas till de korrigeringar om 1,5 miljard euro som vi gjorde 2008. Dessa återkrav, som kallas finansiella korrigeringar, visar att kommissionen är fast besluten att ta itu med allvarliga fel. I revisionsrättens rapport uppskattas att 11 % av de medel som vi fört över till medlemsstaterna för projekt inom sammanhållningspolitiken inte borde ha begärts eller betalats ut. Denna felfrekvens är för hög. Man bör dock inte förledas att tro att en felfrekvens på 11 % betyder att vi inte kan redogöra för 11 % av EU:s sammanhållningspolitiska budget eller att pengarna har försvunnit ner i ett svart hål. I samtliga fall när det förekommer fel som leder till felaktiga utbetalningar vidtar kommissionen åtgärder för att kräva tillbaka pengarna – även om det kan ta lite tid. Vi vill förstås alla att felen ska minska så snabbt som möjligt, och jag är övertygad om att de kommer att göra det så snart som våra åtgärder får full effekt. Felen måste dock ses i sitt rätta sammanhang. Det är viktigt att vi inte förlorar helheten ur sikte. De pengar som vi investerar genom EU:s sammanhållningspolitik gör en positiv skillnad i människors liv, och denna skillnad har om något förstärkts genom den ekonomiska och finansiella krisen. Pengarna går dit där de behövs som mest – till den reala ekonomin. EU:s sammanhållningspolitik har bidragit till att skapa cirka 600 000 jobb sedan 2000. Den omvandlar regionala och nationella ekonomier genom investeringar i moderniserad infrastruktur, miljöförbättringar, småföretag och människors kompetens. Sedan 2000 har mer är 100 000 kilometer nya och ombyggda vägar och motorvägar, 4 000 kilometer nya järnvägsspår samt moderniseringen av 130 hamnar och mer än 30 flygplatser medfinansierats genom sammanhållningspolitiken. Dessa investeringar bidrar till att göra EU konkurrenskraftigare på världsmarknaden och till att säkra hållbar tillväxt på lång sikt. De gällande finansieringsreglerna är förnuftiga och proportionerliga. De avspeglar en god avvägning mellan att ha de bästa möjliga kontrollerna och att se till att vi ger valuta för pengarna i förhållande till resultaten. Det är sant att vissa problem som vi konstaterar beror på att regler missförståtts eller tillämpats felaktigt. Därför fortsätter vi arbetet med att förenkla förordningarna och minska byråkratin. Vi uppskattar att dessa förenklingar har bidragit till att minska stödmottagarnas administrativa börda med mer än 20 % sedan 2007. Vi har t.ex. nyligen ändrat reglerna för att tillåta schablonbelopp och standardbelopp, och vi kommer inte att göra halt där.  Slutligen vill jag korrigera en vanlig missuppfattning: fel betyder inte bedrägeri . När revisionsrätten och kommissionens revisorer talar om fel menar de att villkoren för att få EU-stöd inte är uppfyllda. Bedrägeri går långt utöver bristande uppfyllande av kraven. Det innebär uppsåtligt eller brottsligt bedrägligt beteende. Enligt Europeiska byrån för bedrägeribekämpning (Olaf) fanns det misstanke om bedrägeri i mindre än 0,2 % av kommissionens samtliga utbetalningar inom sammanhållningspolitiken mellan 2000 och 2008. Med andra ord har det inte förekommit något bedrägeri i fråga om 99,8 % av de utbetalda medlen från EU-budgeten för sammanhållningspolitiken. EU:s pengar är era pengar, och ni kan lita på att kommissionen gör sitt yttersta för att se till att varenda euro bevakas och används korrekt. Tack.
