IP/09/1690 Bryssel den 10 november 2009 Vit flagg för EU:s räkenskaper – nu ska de återstående knutarna lösas För andra året i rad har de externa revisorerna gett ett positivt utlåtande om EU:s årsräkenskaper. I fråga om själva utgifterna har de förbättringar i EU:s ekonomiska förvaltning som genomförts sedan 2004 gjort att de belopp som fått ”rött ljus” av revisorerna (dvs. berörts av felaktigheter) kunnat halveras.  I ett uttalande framhöll Siim Kallas, vice ordförande i Europeiska kommissionen med ansvar för administration, revision och bedrägeribekämpning, bl.a. följande: ”Vi på kommissionen är tacksamma för revisionsrättens rapport, som bekräftar att våra ansträngningar gett resultat […] Efter de framgångsrika reformerna inom redovisningssystemet är våra räkenskaper nu fullt tillförlitliga. Jag är också mycket tillfredsställd med att vi fått ett övervägande positivt utlåtande om utbetalningarna inom jordbruksområdet. Vi ser här frukterna av de reformer som nyligen genomförts inom den gemensamma jordbrukspolitiken, och som gjort systemet enklare att använda såväl för jordbrukare som för dem som förvaltar medlen. Vi kommer inte att visa överseende med fel i utbetalningar som medlemsstaterna gjort till EU:s regioner. Kommissionen kommer konsekvent att kräva tillbaka pengarna i de fall medlemsstaternas förvaltningar inte klarar av att förvalta dem korrekt.” Vit flagg för jordbruksbidragen Den allmänna bilden är uppmuntrande. Räkenskaperna befanns ge en rättvisande bild, och vad gäller utgifterna har kommissionen lyckats halvera de utgiftsområden där revisorerna gett ”rött ljus” från över 60 % av de sammanlagda utgifterna 2004 till omkring 30 % i fjol.  Figures and graphics available in PDF and WORD PROCESSED   Beräknad felrisk för EU:s utgifter  Så mycket som 70 % av EU:s budget har nu en låg felrisk (med en ekonomisk inverkan som inte överstiger 5 %). Återstoden är utbetalningar inom sammanhållningspolitiken som skötts av medlemsstaterna, där för övrigt den ökande användningen av återkrav i praktiken minskar den ekonomiska risken för EU:s budget. Sammantaget gav revisorerna ett positivt utlåtande i fråga om jordbruksutgifterna. Fyrfaldig ökning av återkraven Revisorerna beräknar att minst 11 % av de utbetalningar som medlemsstaterna har gjort på EU:s vägnar till regionala projekt och sysselsättningsprojekt inom samman­hållningspolitiken 2008 skett på felaktiga grunder. Många av dessa fel handlar visserligen främst om att EU:s finansiella förfaranden tillämpats på fel sätt och betecknar alltså inte misslyckade projekt eller bortslösade pengar. Kommissionen tar emellertid ändå revisorernas varning synnerligen allvarligt och har föresatt sig att kräva tillbaka alla inkorrekta utbetalningar från medlemsstaterna.  År 2008 inleddes återkravsförfaranden för 2,9 miljarder euro, sammanlagt för alla politikområden. Bara för utbetalningar inom sammanhållningspolitiken handlade det om en fyrfaldig ökning av  de återkrav  som  kommissionen och medlemsstaterna begärde jämfört med 2007, och ett totalbelopp på 1,6 miljarder euro. Före 2009 års utgång förväntas ytterligare 1,1 miljarder euro ha kunnat krävas tillbaka. Kommissionen stoppar också utbetalningarna fram till dess att medlemsstaterna har vidtagit korrigerande åtgärder. Sammanlagt 15 beslut om att stoppa utbetalningarna har fattats under de två senaste åren, och liknande beslut håller på att förberedas för 28 olika program. Förebyggande åtgärder Kommissionen delar revisionsrättens åsikt att många av felen beror på att regelverket är så komplicerat. Kommissionen ökar därför sina insatser för att vägleda medlemsstaterna, i synnerhet i sektorer där det förekommer många fel, samt att sprida god praxis för kontrollarbetet. Förenklade finansiella förfaranden (t.ex. ökad användning av schablonbelopp inom forskningsprojekt) som redan används för de nya programmen (2007–2013) förväntas minska felrisken ännu mer. Dessutom pågår just nu ett offentligt samråd om hur man ska förbättra EU:s finansiella förfaranden. Mer information: 1) Klara fakta: EU:s utgifter – några myter    http://ec.europa.eu/budget/sound_fin_mgt/myths_en.htm    2) Presspaket:    http://europa.eu/press_room/press_packs/auditors/index_en.htm
