IP/ 09/1685   Bryssel den 9 november 2009  EU firar Berlinmurens fall och återskapar dominoeffekten  I dag firar Europeiska kommissionens ordförande, Europaparlamentets talman, stats- och regeringschefer och hundratusentals medborgare tillsammans tjugoårsdagen av Berlinmurens fall, en enastående händelse i nutidshistorien och en märkesdag för den europeiska integrationen.  –  Berlinmurens fall innebar inte bara att de central- och östeuropeiska totalitära regimernas kollapsade utan är också en slående symbol för Tysklands och hela Europas återförening. Den 9 november 1989 var ett ögonblick då allt tycktes möjligt, en dag som utmärktes av lycka, frihetslängtan och tanken på en fredlig revolution. En sant historisk dag, som på många sätt påminde mig om den portugisiska revolutionen 1974 som jag upplevde som 18-årig student, säger José Manuel Barroso, kommissionens ordförande, som deltar i den officiella frihetsfesten framför Brandenburger Tor i Berlin i kväll.   –  1989 var ett år som omdanade Europa, och Berlinmurens fall var en av vår tids mest symboliska bilder, säger Margot Wallström, kommissionens vice ordförande med ansvar för kontakter mellan institutionerna och kommunikationsstrategi.   Under slagordet ”Europa, enat och fritt” har Europeiska kommissionen anordnat en rad aktiviteter och evenemang på nationell nivå och EU-nivå under hela året för att högtidlighålla järnridåns fall. I kväll väntas hundratusentals människor samlas i Berlin för att fira Berlinmurens fall. Kommissionens ordförande José Manuel Barroso är en av dem, och kommer att hålla ett kort anförande.  Höjdpunkten i frihetsfesten är ett konstnärligt projekt som återskapar dominoeffekten av händelserna 1989. Projektet anordnas av Berlins stad, med medverkan av kommissionens generaldirektorat för kommunikation och kommissionens representation i Berlin, och går ut på att tusen stora dominobrickor radas upp längs 1,2 km av Berlinmurens forna sträckning från Checkpoint Charlie till riksdagen och sedan fås att falla som muren en gång gjorde. De symboliska dominobrickorna har målats i hela världen, främst av skolbarn men även av flera offentliga personer som kommissionens ordförande Barroso och Europaparlamentets talman Jerzy Buzek, som kommer att medverka till att fälla dominobrickorna i Berlin.  Mer information:    www.europa1989-2009.eu      http://www.mauerfall09.de/en/home.html
