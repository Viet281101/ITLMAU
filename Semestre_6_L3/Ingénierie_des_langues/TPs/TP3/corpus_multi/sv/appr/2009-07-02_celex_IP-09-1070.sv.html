IP/ 09/1070   Bryssel den 2 juli 2009  Hundra miljoner euro till EU:s instrument för mikrokrediter ska hjälpa arbetslösa att starta eget  Europeiska kommissionen föreslår idag att ett nytt mikrokreditinstrument ska inrättas för att kanalisera finansiering till småföretag och människor som blivit av med jobbet och vill starta ett eget småföretag. Inledningsvis får instrumentet en budget på 100 miljoner euro, vilket kan leda till att över 500 miljoner euro mobiliseras i ett gemensamt initiativ från de internationella finansinstitutionerna, särskilt Europeiska investeringsbanken (EIB). Det nya instrumentet är en av åtgärderna i kommissionens meddelande ”Ett gemensamt åtagande för sysselsättning” som lades fram den 3 juni (se   IP/09/859   och   MEMO/09/259   ).  – Den ekonomiska krisen kommer att medföra att 3,5 miljoner människor förlorar sitt arbete i EU i år. Krisen har stoppat krediter till de som vill grunda eller utveckla egna företag, säger Vladimír Špidla, kommissionär för sysselsättning och socialpolitik. I den rådande lågkonjunkturen vill vi erbjuda de arbetslösa en ny start genom tillgång till kredit så att de kan grunda eller utveckla nya företag. Och vi vill hjälpa småföretagen att utvecklas trots krisen. Detta bidrar till att skapa nya jobb. EU kan ge ett verkligt mervärde genom att utnyttja hävstångseffekterna tillsammans med Europeiska investeringsbanken, så att fler får möjlighet att förverkliga sina företagardrömmar.  Den nuvarande lågkonjunkturen började som en finanskris som orsakades av allvarliga likviditetsproblem: bankerna slutade låna till varandra och slutade också låna ut till människor som ville göra affärer och skapa jobb. Det nya mikrokreditinstrumentet ska göra det lättare för människor som i den rådande kredittorkan har svårt att få tag i pengar för nya företag.  Arbetstagare som har blivit eller riskerar att bli av med jobbet och vill starta eget får bättre tillgång till pengar och får dessutom andra former av stöd, som mentorskap, utbildning och coachning. Missgynnade grupper, bl.a. ungdomar, som vill starta eget eller utveckla sina småföretag gynnas också av garantier och hjälp med att utforma en affärsplan.  En första budget på 100 miljoner euro förväntas få loss 500 miljoner i krediter i samarbete med internationella finansinstitut som EIB. Detta kan leda till omkring 45 000 lån på upp till åtta år. Möjligheten att tillämpa ränterabatter från Europeiska socialfonden på lånen gör det dessutom enklare för människor att få lån.  Med mikrokredit menas i EU lån på mindre än 25 000 euro. Det är särskilt avsett för mikroföretag med färre än tio anställda (91 % av alla företag i EU) och arbetslösa eller icke-yrkesverksamma som vill starta eget men inte har tillgång till traditionella banktjänster. Av de nya företagen i Europa är 99 % mikroföretag eller småföretag, och en tredjedel av dem grundas av arbetslösa.  Kommissionens förslag kommer att behandlas enligt medbeslutandeförfarandet av EU:s medlemsländer i ministerrådet (som beslutar genom omröstning med kvalificerad majoritet) och Europaparlamentet. Kommissionen räknar med att det nya instrumentet kan tas i drift under 2010. Bakgrund  Som ett led i EU:s svar på krisen satte Europeiska rådet vid sitt sysselsättnings ­toppmöte i Prag i maj upp tre prioriteringar: värna sysselsättningen, skapa arbetstillfällen och främja rörlighet. Med utgångspunkt i detta gemensamma ställningstagande lade kommissionen fram meddelandet Ett gemensamt åtagande för sysselsättning  den 3 juni för att öka samarbete mellan EU och medlemsländerna och mellan arbetsmarknadens parter på EU-nivå på det här området. Dagens förslag är ett av de initiativ som presenterades den 3 juni.  Mer information Förslaget om det europeiska instrumentet för mikrokrediter med följehandlingar    http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes    Europeiska kommissionens webbplats om krisens sociala konsekvenser:    http://ec.europa.eu/social/main.jsp?langId=en&amp;catId=736    Ett gemensamt åtagande för sysselsättning    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
