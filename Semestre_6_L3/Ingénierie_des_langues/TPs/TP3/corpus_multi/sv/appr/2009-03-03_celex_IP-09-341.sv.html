IP/09/341
Bryssel den 3 mars 2009EU lanserar en kampanj för att minska
löneskillnaderna mellan kvinnor och mänEuropeiska kommissionen inleder idag en EU-kampanj
för att minska löneskillnaderna mellan kvinnor och män. I EU har
kvinnor i genomsnitt 17,4 % lägre lön än män. Den enkla
principen om lika lön för lika arbete står i centrum för
kampanjen, som lanseras i samband med den internationella kvinnodagen den
8 mars för att sprida information om löneskillnaderna, deras
orsaker och om hur man kan åtgärda problemet.
– Löneskillnaderna mellan kvinnor och män har många
orsaker och kräver olika lösningar. Om vi ska hitta en lösning
krävs åtgärder på alla nivåer och engagemang från
alla berörda parter, av arbetsgivare och fackföreningar, nationella
myndigheter och enskilda medborgare. Vår kampanj kommer att upplysa
människor om varför kvinnor i EU fortfarande tjänar så
mycket mindre än män och vad vi kan göra för att komma
tillrätta med detta, säger EU-kommissionären för lika
möjligheter Vladimír Špidla. I dagens ekonomiska situation
är jämställdhet mellan kvinnor och män viktigare än
någonsin. Det är bara om vi utnyttjar all vår kompetens som vi
kan komma över krisen, tillade Vladimír Špidla.
Lika lön för lika arbete är en grundläggande princip
för EU. Principen skrevs in Romfördraget 1957 och omsattes redan 1975
i ett direktiv som förbjuder all lönediskriminering mellan kvinnor och
män för samma eller likvärdigt arbete. Till följd av detta
och tack vare en effektiv europeisk och nationell lagstiftning om lika lön
har enkla och tydliga diskrimineringsfall – löneskillnader mellan
kvinnor och män som utför exakt samma jobb, har samma erfarenhet och
utbildning och uppnår samma resultat – sjunkit betydligt. Men
varför är löneskillnaderna då fortfarande 17,4 % i
EU?
Uppgifterna bygger på en jämförelse mellan kvinnors och
mäns genomsnittliga timlön före skatt i hela ekonomin.
Löneskillnaderna är ett tecken på diskriminering och bristande
jämställdhet på arbetsmarknaden, som i praktiken främst
drabbar kvinnorna. Arbete som utförs av kvinnor ses exempelvis ofta
fortfarande som mindre värdefullt och kvinnor arbetar oftare i sektorer
där genomsnittslönen ligger lägre än i mansdominerade
sektorer. I snabbköp tjänar kvinnliga kassörskor vanligtvis
mindre än sina manliga kolleger med andra uppgifter i snabbköpet.
Löneskillnaderna innebär också att kvinnor får lägre
livsinkomst och pension, vilket leder till fattiga förhållanden senare
i livet: 21 % av kvinnor från och med 65 års ålder
riskerar att bli fattiga, medan motsvarande andel för män är
16 %.
Kampanjen inriktas på att öka medvetenheten om
löneskillnaderna och om hur problemet kan åtgärdas. För att
nå ut till medborgarna, arbetsgivarna och arbetstagarna kommer den att
fokusera på god praxis i löneskillnadsfrågan i Europa.
Kampanjmaterial kommer också att delas ut till arbetsgivare och
fackföreningar på europeisk och på nationell nivå. I
kampanjen ingår också en webbplats, annonser i europeisk press och en
affischeringskampanj.
Kampanjen är en uppföljning av kommissionens meddelande från
2007 om löneskillnader, där man anger orsakerna till skillnaderna och
åtgärdsinriktningar på EU-nivå. I meddelandet betonades att
det är viktigt att öka medvetenheten om löneskillnaderna och om
hur problemet kan åtgärdas genom insatser som görs på alla
nivåer med alla berörda parter och som fokuserar på alla
bidragande faktorer.
Den årliga jämställdhetsrapporten
I 2009 års jämställdhetsrapport – som Europeiska
kommissionen också presenterar idag – bekräftas att det trots
vissa framsteg på jämställdhetsområdet fortfarande finns
många brister på åtskilliga områden. Andelen kvinnor i
förvärvsarbete har ökat stadigt under de senaste åren
(för närvarande 58,3 % jämfört med 72,5 % för
män), men kvinnor arbetar fortfarande oftare deltid (31,2 % för
kvinnor och 7,7 % för män) och dominerar inom
låglönebranscher (mer än 40 % av kvinnorna arbetar inom
hälso- och sjukvård, utbildning och offentlig förvaltning, vilket
är en dubbelt så hög andel som för män). Kvinnor
utgör nu 59 % av alla nyutexaminerade från universitet.
Kvinnor och män i beslutsfattandet
I en ny expertrapport som har utarbetats för kommissionens räkning
bekräftas också att kvinnor även är tydligt
underrepresenterade i det ekonomiska beslutsfattandet och i den europeiska
politiken. Centralbankerna i alla EU:s 27 medlemsländer leds av män.
Underrepresentationen av kvinnor på topposter är ännu större
i storföretagen. Männen utgör där nästan 90 % av
styrelsemedlemmarna (de högst rankade företagen i de enskilda
länderna), och detta tal har ändrat sig ytterst lite under senare
år.
Andelen kvinnliga parlamentsledamöter (enkammar- och
tvåkammarparlament) har ökat med ungefär hälften under de
senaste tio åren (från 16 % under 1997 till 24 % under
2008). Europaparlamentet ligger med sina 31 % kvinnor precis över
denna andel. I genomsnitt har de nationella regeringarna tre gånger så
många män som kvinnor bland sina ministrar (25 % kvinnor och
75 % män).
MEMO/09/91
Mer information:
Kampanjens webbplats
http://ec.europa.eu/equalpay 
2009 års rapport om jämställdhet
http://ec.europa.eu/social/main.jsp?catId=418&amp;langId=sv
Women in European Politics – time for action
http://ec.europa.eu/employment_social/publications/booklets/equality/pdf/ke8109543_en.pdfNyhetsvideor om löneskillnader mellan kvinnor och män i
beslutsfattandet
http://www.tvlink.org
