IP/09/220
Bryssel den 5 februari 2009Fiske: Kommissionen vidtar
åtgärder för att skydda hajarnaEuropeiska kommissionen antog idag den första
EU-handlingsplanen för bevarande och förvaltning av hajar. Syftet med
planen är att säkerställa att det vidtas effektiva
åtgärder för att bygga upp hajbestånden överallt
där de hotas, om så är nödvändigt utifrån
försiktighetsprincipen, och att ta fram riktlinjer för en hållbar
förvaltning av det berörda fisket, inbegripet fiske där hajar tas
som bifångst. I planen ingår också åtgärder för
att förbättra den vetenskapliga kunskapen om hajbestånd och
hajfiske. Åtgärderna omfattar inte bara hajar utan också
besläktade arter som rockor och de kommer att tillämpas överallt
där gemenskapens flotta bedriver fiske, både i och utanför EU:s
vatten. Kommissionen har också förbundit sig att arbeta för att
EU:s insatser i internationella organ och avtal överensstämmer med
EU:s egen hajpolitik. 
”Hajar är mycket känsliga för överfiske och det kan
få mycket allvarliga konsekvenser om hajbestånden utfiskas, inte bara
för hajarna utan också för de marina ekosystemen och för
fiskarna själva. Med handlingsplanen införs det en mer
försiktighetsbaserad strategi när det gäller att förvalta
fisket i de vatten där det fångas haj och dessutom stöds den
omfattande forskning som fortfarande behövs för att vi till fullo ska
kunna förstå den roll som hajarna spelar för livet i havet och
vilka konsekvenser fisket kan få för dem”, sade Joe Borg,
kommissionsledamot med ansvar för havsfrågor och fiske.
I handlingsplanen ingår också åtgärder som ska
förbättra insamlingen av uppgifter och vetenskaplig rådgivning,
stärka förvaltningen och tekniska åtgärder och för att
ytterligare skärpa kontrollen av förbudet mot avskärning av fenor
från hajar, som trädde i kraft år 2003 i EU:s vatten och för
alla EU-fartyg oavsett var de bedriver fiske. I planen ingår
åtgärder som ska genomföras både på EU- och
medlemstatsnivå och där föreslås att EU ska arbeta för
att få dem godkända av alla relevanta regionala
fiskeriförvaltningsorganisationer (RFMO). En fullständig
förteckning av åtgärderna finns i länken nedan.
Planen omfattar alla broskfiskar – inte bara hajar utan också
rockor och Chimaera, som totalt består av över 1 000 arter. Dessa
fiskar finns överallt i världen och särskilt i norra Atlanten,
varifrån över 50 % av EU-fartygens hajfångster kommer. Hajfisket
har vuxit snabbt sedan mitten av 1980-talet och denna trend har särskilt
påverkats av en ökad efterfrågan på hajprodukter (i
synnerhet fenor). Dessa arter är emellertid särskilt känsliga
för överfiske, eftersom de är långlivade, tar lång tid
på sig att bli könsmogna, har långa dräktighetsperioder och
låga fertilitetstal. En studie som Internationella naturvårdsunionen
nyligen genomförde tyder på att så många som en tredjedel av
de hajarter som fångas i EU:s vatten för närvarande hotas av
alltför högt fisketryck. Trots bräckligheten för dessa
bestånd och deras ökade betydelse för EU-flottan, har EU:s
hajfiske aldrig tidigare förvaltats på ett systematiskt sätt.
Under de senaste åren har kommissionen erkänt att läget är
allvarligt för ett antal hajbestånd och har både i EU och i flera
fiskeriförvaltningsorganisationer föreslagit antingen
nollfångster eller avsevärda minskningar av
fiskeridödligheten.
EU:s handlingsplan för hajar grundar sig på omfattande samråd
med medlemsstater, intressenter och allmänheten under 2007 och 2008. Planen
är utformad i enlighet med de förslag som lades fram i FAO:s
internationella handlingsplan för haj som antogs 1999. Såsom
krävs i FAO:s plan åtföljs EU:s handlingsplan av en
utvärderingsrapport för hajar, vilken presenteras i bilagan till detta
meddelande.
För ytterligare information:
MEMO/09/52Länk till handlingsplanen och utvärderingsrapportern för
hajar: 
http://ec.europa.eu/fisheries/cfp/management_resources/conservation_measures/sharks/introduction_en.htm
