IP/09/ 1290  Bryssel den 9 september 2009 Fler liv kan räddas på Europas vägar: mobiltelefonoperatörerna sluter upp bakom eCall  Den europeiska mobiltelefonindustrin meddelade idag att man full ut kommer att satsa på eCall, det europeiska nödanropssystemet för bilar. Genom att underteckna EU:s samförståndsavtal om tillämpning i hela Europa av eCall-systemet visar företrädarna för mobiltelefonindustrins branschorganisation sin beredskap att satsa på denna livräddande teknik. Om en bil råkar ut för en allvarlig olycka slår eCall-systemet automatiskt   det gemensamma europeiska larmnumret 112   och sänder uppgifter om var fordonet befinner sig till närmaste räddningstjänst även om passagerarna inte vet eller är i stånd att förklara var de befinner sig. En satsning på eCall kräver nära samarbete mellan offentliga myndigheter, biltillverkarna och mobiltelefonoperatörerna och kan komma att rädda mer än 2 500 människoliv per år inom EU och även begränsa skadornas omfattning med 10–15 procent när systemet tillämpas fullt. ”Europeiska kommissionen uppmanade förra månaden medlemsstaternas regeringar, telekommunikationsindustrin och biltillverkarna att vidta ytterligare åtgärder för att eCall-systemet ska kunna tas i bruk. Det är mycket glädjande att mobiltelefonindustrin reagerat så snabbt. Genom att satsa på det europeiska nödanropssystemet för bilar har man axlat sitt sociala ansvar och visat öppenhet för nytänkande på kommunikationsteknikområdet i det dagliga livet” sade Viviane Reding, EU:s kommissionsledamot med ansvar för bl.a. telekommunikationsfrågor. ”Satsningen på ett EU-omfattande eCall-system kräver dock att alla parter samarbetar. Idag har mobiltelefonoperatörerna visat att man i likhet med biltillverkarna och de flesta medlemsstater kommer att satsa på eCall-systemet. Sex medlemsstater har fortfarande inte undertecknat samförståndsavtalet (Danmark, Frankrike, Irland, Lettland, Malta och Storbritannien). Dessa länder bör lägga på ett extra kol och snabba upp införandet av detta livräddande system. Om detta inte sker blir kommissionen tvungen att lägga fram ett lagstiftningsförslag nästa år”. Vid en ceremoni idag, som kommissionsledamot Viviane Reding stod värd för, undertecknade Martin Whitehead, direktör för GSM Association Europe, samförståndsavtalet för mobilkommunikationsindustrins räkning. I denna branschorganisation ingår 219 länder och nästan 800 av världens mobiloperatörer samt mer än 200 företag, däribland telefontillverkare, mjukvaruföretag, leverantörer av utrustning, internetföretag, media samt underhållningsbranschen. För att eCall-systemet ska kunna användas fullt ut måste de europeiska bil- och telekommunikationsindustrierna samt myndigheterna i alla medlemsstater se till att deras respektive räddningstjänster, i synnerhet samtalscenter, har sådan utrustning att de kan ta emot eCall-anrop. Trots att tekniken finns och EU-övergripande standarder antagits av industrin och räddningstjänsterna är Danmark, Frankrike, Irland, Lettland, Malta och Storbritannien främst av kostnadsskäl ännu inte beredda att satsa på detta system. 15 medlemsstater (Cypern, Estland, Finland, Grekland, Italien, Litauen, Nederländerna, Portugal, Slovakien, Slovenien, Spanien, Sverige, Tjeckien, Tyskland och Österrike) samt 3 EES-länder (Island, Norge och Schweiz) har kommit överens om gemensamma regler för tillämpning av eCall. Ytterligare 6 länder (Belgien, Bulgarien, Luxemburg, Polen, Rumänien och Ungern) stödjer eCall och är villiga att inom snar framtid underteckna avtalet. Europaparlamentet har också uttryckt sitt starka stöd för att eCall installeras i bilar inom hela EU. Bakgrund  Kommissionen uppmanade i augusti medlemsstaterna och den europeiska bil- och telekommunikationsindustrin att vidta kraftfullare åtgärder för att eCall-systemet ska kunna tas i bruk inom EU   (IP/09/1245   ). Kommissionen lade fram en strategi för att snabba upp införandet av eCall-systemet i nya fordon (alla bilmärken och bilar från alla tillverkningsländer) i hela Europa. Denna teknik kommer att vara tillgänglig för alla och fungera med hjälp av   det gemensamma europeiska larmnumret 112   , som idag tillämpas inom hela EU (   IP/08/1968   ) .  Kommissionen har finansierat eCall-projekt som säkerställer att denna teknik fungerar över gränserna (E-MERGE och   GST-Rescue   ) och har dessutom genom   eSafety   -initiativet understött utvecklingen av eCall i samarbete med industrin.  eCall-systemet utgör en av prioriteterna i initiativet ”den intelligenta bilen” och i handlingsplanen för intelligenta transportsystem som främjar användningen av informations- och kommunikationsteknik för att få till stånd smartare, säkrare och renare vägtransporter (   IP/06/191   ). Under de två senaste åren har EU bidragit med ungefär 160 miljoner euro till forskning om informations- och kommunikationsteknik som rör transporter. Trafikolyckor kostar EU:s ekonomi mer än 160 miljarder euro per år. Man skulle kunna spara 26 miljarder euro per år om alla 230 miljoner bilar i EU skulle utrustas med eCall. Systemet kommer även att göra det lättare att hantera trafikstockningar och att installera exempelvis satellitnavigeringssystem i bilar. EU:s samförståndsavtal och en förteckning över signatärstaterna finns tillgänglig via:    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf    Kommissionens strategi för eCall-systemet och det avtal som undertecknats av femton medlemsstater och mer än 80 organisationer finns tillgängliga via:    http://ec.europa.eu/information_society/activities/esafety/ecall/index_en.htm    Ytterligare uppgifter om eCall kan fås via:    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    Dagens pressmeddelande från mobiltelefonindustrins branschorganisation i Europa finns tillgängligt via:    http://www.gsmworld.com/newsroom/index.htm
