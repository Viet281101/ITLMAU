IP/ 09/1333   Bryssel den 17 september 2009  Mjölk: Kommissionen föreslår ytterligare åtgärder för att hjälpa mjölksektorn på kort, medellång och lång sikt  Jordbrukskommissionär Mariann Fischer Boel fastställde i dag detaljerna för den senaste fasen i kommissionens pågående kampanj för att hjälpa EU:s mjölkbönder att klara den rådande krisen på marknaden. Det här paketet, som presenterades för Europaparlamentet i dag, följer på kommissionens rapport från juli och omfattar både åtgärder på kort sikt och åtgärder som ska säkra mjölksektorns långsiktiga överlevnad. Kommissionen har redan inlett processen för att tillåta medlemsstaterna att tillfälligt betala ut stöd på upp till 15 000 euro till jordbrukarna. Man föreslår också att mjölksektorn ska omfattas av en nödfallsklausul av det slag som redan existerar för andra jordbrukssektorer. Tanken är att detta ska göra det möjligt att snabbare reagera på framtida marknadsstörningar. Systemen för medlemsstaternas uppköp av kvoter kommer också att ändras så att de kvoter som köps upp och läggs i den nationella reserven inte längre anses ingå i den nationella kvoten när det avgörs om tilläggsavgiften ska betalas. Om tilläggsavgiften sedan betalas kan den del som motsvarar de uppköpta kvoterna användas för omstrukturering. Med tanke på den långsiktiga utvecklingen kommer kommissionen att inrätta en arbetsgrupp med experter från medlemsstaterna och kommissionen. Arbetsgruppen kommer bland annat att titta på avtalsrelationerna mellan jordbrukarna och mejeriindustrin, resultaten från rapporten om hur livsmedelskedjan fungerar inom mejerisektorn (en rapport som kommer att offentliggöras före utgången av året) samt möjligheterna för en framtida terminsmarknad.   ” Det här paketet bygger vidare på de många åtgärder som vi redan vidtagit och som tycks fungera väl”, säger Mariann Fischer Boel. ”Vi ser ljuset i slutet av tunneln för våra mjölkbönder. Därför är jag mer fast besluten än någonsin att inte gå ”tillbaka till framtiden” på ett sätt som skulle skada vår mejerisektor på lång sikt och skapa oförutsägbara villkor för jordbrukarna. Vi kan bara inte tvärvända och upphäva de beslut som fattades i samband med hälsokontrollen. Europeiska rådet har uttryckligen uppmanat oss att inte göra detta. Jag är övertygad om att de idéer som presenteras i dag kommer att vara till konkret hjälp för våra mjölkbönder. Vi måste också fundera över vilka åtgärder som måste vidtas på medellång och lång sikt. Där har Frankrike och Tyskland redan lagt fram konstruktiva idéer .”  Åtgärder på kort sikt: De närmaste veckorna kommer kommissionen att ändra bestämmelserna om statligt stöd för att tillåta medlemsstaterna att tillfälligt erbjuda jordbrukarna stöd på upp till 15 000 euro enligt den tillfälliga krisramen.  Mejerisektorn kommer i framtiden att omfattas av artikel 186 i förordningen om den enda gemensamma organisationen av marknaden. Det här innebär att kommissionen snabbt kan vidta tillfälliga åtgärder utifrån sina egna befogenheter under perioder av marknadsstörningar. Kommissionen föreslår att systemen för medlemsstaternas uppköp av kvoter ska ändras. I dag kan medlemsstaterna i omstruktureringssyfte ”köpa” kvoter från jordbrukare och lägga dessa kvoter i den nationella reserven. Den nationella reserven räknas som en del av medlemsstatens totala kvot. Om enskilda producenter överskrider sina kvoter men medlemsstaten som helhet inte gör det – när den nationella reserven inkluderas – betalas ingen tilläggsavgift. Kommissionen föreslår att uppköpta kvoter som finns i den nationella reserven inte längre ska anses ingå i den nationella kvoten när det avgörs om tilläggsavgiften ska betalas. Om tilläggsavgiften sedan betalas kan den del som motsvarar den uppköpta kvoten användas för omstrukturering. Åtgärder på medellång och lång sikt: Kommissionen föreslår att det ska inrättas en arbetsgrupp av experter från kommissionen och medlemsstaterna. Arbetsgruppen ska i detalj undersöka ett antal frågor, till exempel följande.   Möjligheten att införa en rättslig ram för avtalsrelationerna mellan mjölkbönder och mejeriindustrin för att uppnå en bättre balans mellan utbud och efterfrågan på marknaden, och samtidigt garantera en rättvis konkurrens.   Slutsatserna från den rapport om hur leveranskedjan fungerar i mejerisektorn som kommissionen har lovat att lägga fram före årets utgång.   Huruvida en terminsmarknad för mejeriprodukter i Europa skulle bidra till mer öppen prissättning på längre sikt.   Hur bästa praxis ska spridas när det gäller produktionskostnader och innovation inom hela den europeiska mejerisektorn.   Senare tids utveckling på marknaden för mjölkprodukter:  Färska uppgifter visar att priserna börjar förbättras. På en månad har smörpriserna ökat med 4 % i Frankrike, 8  % i Tyskland och ännu mer i Storbritannien. Priset på skummjölk har i genomsnitt ökat med 2–3  % i EU. Ostpriserna har ökat med 5–7  % sedan exportbestämmelserna ändrades i augusti. Genomsnittspriset på mjölk i EU ökade med nästan 2 % i augusti och interventionsuppköpen har nästan upphört. Åtgärder som redan vidtagits:  Kommissionen väntas spendera 600 miljoner euro mer på marknadsåtgärder det här året. 70 % av direktstödet kan betalas ut redan i oktober, vilket är tidigare än vanligt. Inom ramen för hälsokontrollen och det ekonomiska återhämtningspaketet finns 4,2 miljarder extra tillgängliga för ”nya utmaningar” och hit hör även omstruktureringen av mejerisektorn. Detta är utöver de medel som redan finns tillgängliga inom ramen för landsbygdsutvecklingspolitiken. Kommissionen har också stärkt skolmjölksprogrammet och marknadsföringsåtgärderna för mjölkprodukter.
