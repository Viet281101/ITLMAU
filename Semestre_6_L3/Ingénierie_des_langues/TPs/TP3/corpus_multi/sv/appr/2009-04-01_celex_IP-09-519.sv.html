IP/09/519
Bryssel den 1 april 2009Anpassning till
klimatförändringar: EU måste förbereda sig inför
konsekvensernaEuropeiska kommissionen har i dag lagt fram en
vitbok som beskriver vilka åtgärder som krävs för att
stärka EU:s förmåga att klara ett föränderligt klimat.
Färska rön tyder på att klimatförändringarnas effekter
kommer att drabba oss snabbare och hårdare än vad som angavs i 2007
års rapport från FN:s klimatpanel. Europa kommer inte att undgå
dessa effekter och EU måste därför förbereda sig för
att kunna hantera dem. Klimatförändringarnas konsekvenser kommer att
bli olika i olika regioner, vilket innebär att de flesta
anpassningsåtgärderna måste vidtas nationellt och regionalt. Den
ram som kommissionen lägger fram omfattar en strategi i två faser
för anpassning till klimatförändringarnas effekter i EU och den
ska komplettera medlemsstaternas åtgärder genom en integrerad och
samordnad strategi.
”Klimatförändringarna blir allt allvarligare och mer oroande
för varje år som går”, säger EU:s
miljökommissionär Stavros Dimas. ”Vi måste arbeta hårt
för att minska koldioxidutsläppen, men trots de
utsläppsminskningar som vi förbundit oss att göra kommer vissa
klimatförändringar att vara oundvikliga. Därför måste
vi nu tillsammans med regeringar, företag och samhällsgrupper utarbeta
en övergripande anpassningsstrategi för EU och se till att
anpassningsaspekter ingår i all central EU-politik”.
”Det europeiska jordbruket kommer att känna av
klimatförändringarnas fulla kraft”, säger
jordbrukskommissionär Mariann Fischer Boel. ”Min uppgift är att
se till att jordbrukarna fullt ut förstår vilka utmaningar de
står inför. Jag kommer också att inleda diskussioner om specifika
åtgärder som kan hjälpa våra jordbrukare att anpassa sig.
Jag vill särskilt se åtgärder som ger ekonomisk och
miljömässig utdelning oavsett hur klimatet utvecklas. Sådana
åtgärder är centrala i det dokument om jordbruk och
klimatförändringar som i dag antagits tillsammans med
vitboken”.
”Med förändrade klimatmönster måste vi
särskilt satsa på att stärka övervakningen av
hälsotillståndet för människor, djur och växter”,
säger hälsokommissionär Androula Vassiliou. ”Det är
också mycket viktigt att hälsovårdsmyndigheternas
beredskapsplaner även omfattar hälsoåtgärder vid extrema
väderförhållanden. Vi måste också göra en
bedömning av klimatförändringarnas konsekvenser för utsatta
sociala grupper. Det internationella samarbetet är viktigt i dessa
sammanhang.”
”Europas kuster och havsområden är i frontlinjer för
klimatförändringarna”, säger kommissionären för
fiske och havsfrågor Joe Borg. ”Vi måste förbereda oss
inför kommande utmaningar som höjda havsnivåer,
översvämning av kustområden, konsekvenser för kustturism,
hamnar, sjöfart och fiske. Vi kan inte förneka den betydelse som
kustområdenas ekosystem har för vår ekonom. I dag lever omkring
50 % av Europas befolkning i kustområden. Därför är
insatserna för anpassning till klimatförändringar livsviktiga och
brådskande”.
En ram för åtgärder
Under de närmaste 50 åren kommer klimatförändringarna
förmodligen att få omfattande effekter på viktiga ekonomiska
sektorer som jordbruk, energi, transporter, ekosystem, turism och hälso-
och sjukvård. De kommer också att påverka hushåll och
företag och vissa samhällssektorer, framför allt äldre,
personer med funktionshinder och låginkomsttagare.
Vitboken innehåller en ram för EU:s och medlemsstaternas
förberedelser inför klimatförändringarnas effekter.
Strategins första fas, som löper till 2012, kommer att lägga
grunden för utarbetandet av en övergripande anpassningsstrategi
för EU från och med 2013. Strategin kommer att fokuseras på att
öka vår förståelse av klimatförändringarna och
tänkbara anpassningsåtgärder samt på hur anpassning kan
beaktas inom central EU-politik. Besluten om de bästa
anpassningsåtgärderna måste baseras på grundliga
vetenskapliga och ekonomiska analyser. Informationsinnehållet och
tillgången till information varierar dock mycket mellan olika regioner. I
vitboken beskrivs behovet av en mekanism för utbyte av information om
klimatförändringarnas risker och effekter samt god praxis.
Klimatförändringarnas effekter kommer att variera mellan olika
regioner. Kust- och bergsområden och flodslätter kommer att vara mest
utsatta. Därför kommer de flesta anpassningsåtgärderna att
vidtas nationellt eller regionalt. EU:s uppgift blir att stödja dessa
insatser genom en integrerad och samordnad strategi, särskilt när det
gäller gränsöverskridande frågor och politikområden som
är i hög grad är integrerade på EU-nivå. Anpassningen
till klimatförändringar kommer självklart också att stå
i centrum för all EU-politik. Anpassningen måste ha en framskjuten
plats i EU:s utrikespolitik, som ska inriktas på att bistå de
länder som påverkas mest och på samarbete med partnerländer
om internationell anpassning.
Kommissionen lägger i dag också fram tre diskussionsunderlag om
vatten, kuster och hav, om jordbruk och om hälsofrågor. De baseras
på den ram som beskrivs i vitboken.
Anpassning och begränsning – två sidor av samma
mynt
Europeiska unionen är fast besluten att vidta snabba åtgärder
för att minska sina utsläpp av växthusgaser. Det räcker dock
inte att begränsa klimatförändringarna genom att sänka
utsläppen av växthusgaser. Det behövs kompletterande
åtgärder på kortare sikt. Konsekvenserna av
klimatförändringarna väntas bli mer omfattande än man
tidigare trott och kommer att inträffa oavsett vilka
begränsningsåtgärder som genomförs.
Europa måste hantera dessa effekter. Det behövs åtgärder
för att öka de naturliga och mänskliga systemens
motståndskraft mot klimatförändringarnas effekter. Det finns
redan anpassningsstrategier i EU, men de genomförs ofta på ett
fragmenterat sätt och endast i ett fåtal medlemsstater.
Framtida åtgärder
Kommissionen kommer att inrätta en styrgrupp för konsekvenser och
anpassning (Impact and Adaptation Steering Group, IASG). Den kommer att
bestå av företrädare för EU:s medlemsstater som deltar i
utarbetandet av nationella och regionala anpassningsprogram och kommer att
samråda med företrädare för det civila samhället och
forskarvärlden. Den kommer att bistås av tekniska arbetsgrupper, t.ex.
en jordbruksgrupp. Senast 2011 ska kommissionen också inrätta en
mekanism för utbyte av information om klimatförändringarnas
konsekvenser.
Mer information
Kommissionens webbplats om anpassning till klimatförändringar
http://www.ec.europa.eu/environment/climat/adaptation/index_en.htm
Kommissionens webbplats om jordbruk och klimatförändringar
http://ec.europa.eu/agriculture/climate_change/index_en.htm
Europeiska miljöbyråns rapport nr 4/2008: Impacts of Europe's
changing climate – 2008 indicator-based assessment
http://www.eea.europa.eu/publications/eea_report_2008_4/
