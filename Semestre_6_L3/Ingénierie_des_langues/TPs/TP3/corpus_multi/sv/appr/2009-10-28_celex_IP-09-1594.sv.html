IP/09/1594 Bryssel den 28 oktober 2009 Bättre kontroll av EU:s strukturfonder ger resultat  Europeiska kommissionen antog i dag en rapport om resultatet av dess åtgärder för att stärka den gemensamma kontrollen av EU:s struktur- och sammanhållningsfonder. Rapporten presenterades av Paweł Samecki, kommissionär med ansvar för regionalpolitik, och Vladimír Špidla, kommissionär med ansvar för sysselsättning, socialpolitik och lika möjligheter, och tar upp kommissionens agerande för att stärka medlemsländernas ekonomiska kontroll och minska antalet felaktiga ansökningar om stöd från EU-budgeten.  – Kommissionen fäster stor vikt vid att förbättra våra kontrollsystem.  Vi presenterar därför denna åtgärdsplan med medlemsländernas stöd för att se till att våra utgifter kontrolleras noggrant.  Den kommer på lång sikt att hjälpa oss minska antalet felaktiga utbetalningar och därigenom förhindra felanvändning av skattebetalarnas pengar.  Redan i dag kan vi se resultaten av vårt gemensamma arbete:  EU-kommissionen och EU:s medlemsländer har förbundit sig att vidta lämpliga åtgärder när misstag upptäcks och  vi håller även på att göra reglerna kring finansiering enklare,  säger Paweł Samecki, kommissionär med ansvar för regionalpolitik.  – Kommissionen har ansträngt sig för att tillsammans med medlemsländerna garantera att alla skattepengar används effektivt och att EU:s resurser gynnar dess invånare.  För dem som ansvarar för mindre projekt är det särskilt viktigt med överskådliga regler, och av detta skäl har vi gjort det enklare att redovisa indirekta kostnader vid början av den här programperioden.  Kommissionen har arbetat för detta och jag gläds därför över de framsteg som vi ser nu när de flesta av medlemsländerna meddelat kommissionen om nya system som de inför i sina program,  säger Vladimír Špidla, kommissionär med ansvar för sysselsättning, socialpolitik och lika möjligheter.  Hårdare åtgärder mot misstag  Kommissionen antog den 19  februari 2008 en åtgärdsplan i 37 punkter .  Denna plan var ett svar på rekommendationerna från Europaparlamentet och Europeiska revisionsrätten om att stärka medlemsländernas kontrollsystem och därigenom minska antalet felaktiga utbetalningar.  Medlemsländerna har ansvaret för att upptäcka och åtgärda fel,  medan kommissionen ska kontrollera att de faktiskt gör detta.  Åtgärdsplanen ska se till att nationella myndigheter noggrant kontrollerar att strukturfondernas utgifter uppfyller alla kriterier innan de skickar ansökningar om utbetalning till kommissionen.  Om de inte uppfyller kraven finns effektiva medel för att hindra eller kräva tillbaka utbetalningar (se   MEMO/09/481   ).  I dagens rapport betonar kommissionen att de hårdare åtgärder som införts redan har börjat ge resultat. Kommissionen har hittills i år krävt tillbaka 629 miljoner euro och kommer uppskattningsvis att kräva tillbaka ytterligare en halv miljard före årets slut. Rapporten visar också att medlemsländerna blir allt bättre på att själva korrigera dessa misstag, vilket ger dem större frihet att ansöka om stöd för andra projekt som faktiskt uppfyller EU:s krav.  Åtgärdsplanens syfte är också att hjälpa medlemsländerna att förbereda slutredovisningen av strukturfondens program från 2000–2006, och se till att deras revisions- och kontrollsystem för budgetperioden 2007–2013 kan kontrolleras på ett effektivt sätt.  Enklare finansieringsregler  Kommissionen och medlemsländerna håller på att göra finansieringsreglerna mer överskådliga. Fel uppstår ofta på grund av komplicerade regelverk som missförstås eller tillämpas på ett felaktigt sätt, och kommissionen vill därför minska byråkratin utan att försvaga den ekonomiska kontrollen. Till de senaste förändringarna hör åtgärder för att underlätta betalningar med schablonbelopp och klumpsummor som minskar det administrativa arbetet på mottagarsidan.  Kommissionen erbjuder dessutom utbildning och vägledning för de förvaltningsmyndigheter som ansvarar för strukturfondsprogrammen. Ett större seminarium anordnades i Bryssel i juni och två ytterligare utbildningstillfällen för nationella kontrollmyndigheter är planerade i år. Bakgrund  EU:s sammanhållningspolitik har bidragit till att skapa cirka 600 000 jobb sedan 2000. Politiken innebär investeringar på 347 miljarder euro under 2007–2013 i EU:s 27 medlemsstater, vilket motsvarar 35 % av Europeiska gemenskapens hela budget (975 miljarder euro).  Vill du veta mer om EU:s sammanhållningspolitik? Gå till:     http://ec.europa.eu/regional_policy/index_en.htm   (på engelska)    http://ec.europa.eu/social/main.jsp?catId=325&amp;langId=sv   (Europeiska socialfonden)
