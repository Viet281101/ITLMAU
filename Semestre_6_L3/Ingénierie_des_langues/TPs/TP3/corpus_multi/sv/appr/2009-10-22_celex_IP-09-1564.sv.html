IP /09/1564   Bryssel den 22 ok tober 2009   Konsumentfrågor : Ny EU-undersökning visar att 60 % av alla beställningar avvisas vid gränsöverskridande näthandel  Konsumenter i EU som försöker köpa varor på nätet i en annan medlemsstat stöter ofta på problem och deras beställningar avvisas . Det framgår av ett nytt meddelande om gränsöverskridande e-handel mellan företag och konsumenter som Europeiska kommissionen offentliggör idag. I en omfattande undersökning fick testshoppare i hela EU i uppdrag av kommissionen att försöka köpa 100 populära produkter, t.ex. kameror, cd-skivor, böcker och kläder, från nätbutiker i andra EU-länder. Över 11 000 testbeställningar gjordes. Undersökningen visade att 60 % av de gränsöverskridande beställningarna inte kunde genomföras eftersom nätbutikerna inte levererade sina produkter till kundens hemland eller inte erbjöd lämpliga gränsöverskridande betalningsmetoder. Lettland, Belgien, Rumänien och Bulgarien var de länder där testshopparna hade svårast att genomföra sina gränsöverskridande nätinköp (en lista över alla 27 medlemsstater i rangordning finns i   MEMO/09/475   ). Men i alla länder utom två är chanserna att lyckas genomföra ett gränsöverskridande inköp via Internet mindre än 50 %. De fördelar som konsumenterna går miste om är också mycket tydliga. I mer än hälften av medlemsstaterna kunde man hitta minst 50 % av produkterna 10 % billigare (inklusive leveranskostnader) i en nätbutik i ett annat land. Och 50 % av testprodukterna fanns inte på någon inhemsk webbplats utan erbjöds endast av nätbutiker i andra medlemsstater. Kommissionens meddelande innehåller en rad åtgärder som ska vidtas för att förenkla den komplicerade lagstiftningen på det här området, som avskräcker företag från att betjäna kunder i andra medlemsstater. Dessutom kommer man i ett forum för berörda parter att analysera problemen med kommersiella uppgifter som samlas in och används för att skicka riktade erbjudanden till konsumenterna.  – Resultate n av denna undersökning är mycket slående, säger EU-kommissionär Meglena Kuneva. Vi har nu konkreta uppgifter och siffror som visar i vilken utsträckning EU:s inre marknad för konsumenter helt enkelt inte fungerar när det gäller detaljhandel på nätet. Billigare varor och större utbud för konsumenterna på vår enorma europeiska marknad skulle kunna vara blott ett musklick bort. Men istället begränsas de konsumenter som vill handla på nätet fortfarande i mycket stor utsträckning till de nationella marknaderna. Konsumenterna i EU nekas tillgång till större utbud och bättre valuta för pengarna. De förtjänar bättre. Vi måste förenkla det virrvarr av lagar som hindrar näthandlare från att erbjuda sina varor i andra länder.  – Att uppnå en digital inre marknad är högprioriterat för EU, säger Viviane Reding, EU-kommissionär med ansvar för informationssamhälle och medier. Vi kan inte uppnå ett verkligt digital samhälle förrän vi har undanröjt alla hinder för Internettransaktioner, också för slutkonsumenterna. Det ska stå överst på listan över alla politiska initiativ som vi ska genomföra för att ge ny fart till projektet om den inre marknaden. Marknaden för e-handel  Den europeiska marknaden för e-handel uppskattades 2006 till 106 miljarder euro . Internet är den snabbast växande kanalen för detaljhandeln . Under 2008 sålde 51 % av EU:s detaljister sina varor på nätet.  Men klyftan mellan inhemsk och gränsöverskridande e-handel blir bara större till följd av de hinder för näthandel som finns. Medan andelen konsumenter i EU som handlar på nätet ökade från 27 % till 33 % på två år (2006–2008), stagnerade andelen konsumenter som köpte något från ett annat EU-land (6 % till 7 %). Endast 21 % av näringsidkarna säljer för närvarande varor till andra länder på distans.  Dock finns det potential för utökad gränsöverskridande näthandel. En tredjedel av EU:s konsumenter säger att de skulle överväga att handla på nätet från ett annat EU-land om produkten var billigare eller bättre, och en tredjedel skulle kunna tänka sig att handla på ett annat språk. 59 % av detaljisterna är villiga att idka handel på mer än ett språk. Resultaten av de anonyma testköpen  I ett nättest som utförts på uppdrag av Europeiska kommissionen undersöktes möjligheter och hinder för att handla på nätet i andra EU-länder genom att man gick igenom hela inköpsprocessen. Testshoppare i alla EU-länderna fick i uppdrag att leta efter 100 populära produkter (från cd-skivor till datorer, digitalkameror och tvättmaskiner) på nätet, och kontrollera vilka besparingar man kan göra när man handlar från andra länder och hur svårt det är att köpa varor på nätet från ett annat EU-land . Totalt utfördes närmare 11 000 testköp. De viktigaste testresultaten är:    Konsumenterna kan spara pengar . I 13 länder av 27 och för minst hälften av alla produkter kunde testshopparna hitta erbjudanden i ett annat EU-land som var minst 10 % billigare än det bästa inhemska erbjudandet (inklusive alla omkostnader, t.ex. leveranskostnader).    Konsumenterna kan få tillgång till produkter som inte finns på deras hemmamarknad . Testshopparna i 13 EU-länder kunde inte hitta några inhemska erbjudanden på nätet för mer än hälften av de produkter de letade efter, men hittade dem i andra EU-länder.     De flesta beställningarna misslyckades . I genomsnitt misslyckades 61 % av onlinebeställningarna som gjordes i ett annat EU-land. Detta berodde främst på att näthandlarna vägrade betjäna kunder i det land konsumenterna bodde eller för att de inte erbjöd några lämpliga gränsöverskridande betalningsmetoder.    Hinder för e-handel   Det meddelande som offentliggörs idag innehåller en strategi för att avlägsna hindren för gränsöverskridande e-handel. Några av de prioriterade åtgärdsområdena är:    Att fastställa gemensamma regler för alla EU:s konsumenter . Förslaget till direktiv om konsumenternas rättigheter har som mål att ersätta det nuvarande virrvarret av lagar med en enda EU-omfattande rättsakt, som ger alla konsumenter samma skydd samtidigt som detaljisternas kostnader för att följa alla olika lagar minskar och det skapas rättslig klarhet.    Att främja gränsöverskridande tillsyn . Samordnade EU-insatser för att kontrollera att konsumentskyddsreglerna följs (t.ex. marknadskontrollerna på Internet) bör fortsätta för att slå ner på olagliga affärsmetoder och öka konsumenternas förtroende för den gränsöverskridande näthandeln.    Att förenkla reglerna för den gränsöverskridande handeln, t.ex. regler om moms, återvinningsavgifter och upphovsrättsavgifter. Vissa detaljister måste i dag ha kontakt med flera olika skattemyndigheter, följa olika nationella bestämmelser om återvinning av elektroniskt avfall och många blir tvungna att betala upphovsrättsavgifter i flera länder för samma produkt. Kommissionens förslag tar upp de första två problemen. När det gäller avgifter måste vi snabbt hitta en praktisk lösning.    Ytterligare information finns i :   MEMO/09/475    M eddelandet i sin helhet:   http://ec.europa.eu/consumers/strategy/facts_en.htm#E-commerce
