IP/09/ 1576  Bryssel den 23 oktober 2009 Miljö: Kommissionen inleder sökandet efter Europas miljöhuvudstad 2012 och 2013 Sökandet efter de städer som kommer att bli Europas nästa miljöhuvudstäder har satt igång. Utmärkelsen delas ut till städer som är föregångare på miljöområdet. Tidigare i år vann Stockholm och Hamburg titeln för 2010 respektive 2011. Nu börjar sökandet efter de städer som ska vinna den eftertraktade titeln 2012 och 2013. Priset är avsett att hjälpa europeiska städer att bli mer attraktiva och sunda – alltså bättre städer att leva i. ”De lokala myndigheternas arbete är viktigt för att förbättra levnadsstandarden för människorna i städerna”, säger miljökommissionär Stavros Dimas. ”Priset som Europas miljöhuvudstad ska inspirera städerna att lösa miljöproblem och förbättra livskvaliteten för invånarna genom att systematiskt ta med miljöhänsyn i planeringen.” Europas miljöhuvudstad 2012 och 2013 Alla städer med mer än 200 000 invånare kan nu delta i kampen om priset som Europas miljöhuvudstad 2012 och 2013. Priset kan gå till städer i EU:s 27 medlemsstater, kandidatländerna (Turkiet, före detta Jugoslaviska republiken Makedonien och Kroatien) och till länderna inom EES (Island, Norge och Liechtenstein). Bedömningen kommer att ske utifrån elva miljökriterier, bland annat det lokala bidraget till bekämpning av klimatförändringen, avfallsproduktion och avfallshantering, natur och biologisk mångfald, transport, luft och vatten.  Städerna kan anmäla sig på en blankett som finns på Internet. Sista anmälningsdag för både 2012 och 2013 är den 1 februari 2010. Vinnarna kommer att tillkännages i oktober 2010. Juryn består av representanter för EU-kommissionen, Europeiska miljöbyrån och andra framträdande europeiska och internationella miljöorganisationer. Grönare städer  Fyra av fem européer bor idag i städer och påverkas därmed direkt av stadsmiljön.  Priset som Europas miljöhuvudstad är ett initiativ som ska främja och belöna miljöåtgärder, inspirera städer att göra en extra insats och uppmuntra utbyte av bästa praxis med andra europeiska städer. Priset kommer att gå till en stad som under lång tid har hållit en hög miljöstandard och har åtagit sig att löpande göra ambitiösa insatser för att främja miljöförbättringar och en hållbar utveckling. Målet med priset är att de städer som vinner ska inspirera andra europeiska städer och främja bästa praxis. I februari i år gick Stockholm och Hamburg segrande ur den hårda konkurrensen och blev korade som de första vinnarna av titeln Europas miljöhuvudstad. Den svenska huvudstaden blir Europas miljöhuvudstad 2010 följt av Hamburg 2011. Städerna valdes som förebilder för resten av Europa för sina insatser för att förbättra stadsmiljön för invånarna, bland annat sina ambitiösa insatser för att lösa problemen med trafik och trängsel och växthusgaser. Bakgrund Initiativet till att instifta priset Europas miljöhuvudstad togs av en rad miljömedvetna städer. Idén lades för första gången fram vid ett möte i Tallinn, Estland, den 15 maj 2006 på initiativ av Jüri Ratas, tidigare borgmästare i Tallin. På mötet undertecknade 15 europeiska städer och sammanslutningen av estniska städer ett samförståndsavtal om instiftandet av ett sådant pris. För närvarande stöds initiativet av mer än 40 städer, däribland 21 av huvudstäderna i EU. Ytterligare upplysningar: Läs mer om Europas miljöhuvudstad på    www.europeangreencapital.eu    Kommissionens webbplats om stadsmiljö    http://ec.europa.eu/environment/urban/home_en.htm
