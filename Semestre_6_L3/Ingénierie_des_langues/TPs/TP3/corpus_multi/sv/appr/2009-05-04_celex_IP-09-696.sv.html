IP/09/696
Bryssel den 4 maj 2009Förvaltningen av Internet –
EU-kommissionär Viviane Reding vill att ICANN privatiseras fullt ut och
blir fullt ansvarigt från och med den 1 oktoberViviane Reding, EU-kommissionär med ansvar
för frågor som rör informationssamhället och medier,
säger i ett videomeddelande på sin webbplats i dag att hon vill ha
större öppenhet och klarare ansvarsförhållanden när det
gäller förvaltningen av Internet från och med oktober 2009.
Viktiga beslut om Internet, t.ex. om toppdomäner och rotnamnservrar, tas nu
av Internet Corporation for Assigned Names and Numbers (ICANN), som är en
privat icke vinstdrivande organisation i Kalifornien. ICANN drivs nu med
stöd av ett avtal med det amerikanska handelsministeriet, men det avtalet
löper ut den 30 september i år. I dag skisserar Viviane Reding
upp en ny modell för hur förvaltningen av Internet ska ske när
avtalet löper ut. ICANN ska vara helt privat och stå för hela
ansvaret, och det ska finnas en oberoende rättsinstans samt ett ”G12
för förvaltningen av Internet”, dvs. ett multilateralt forum
där regeringsrepresentanter kan diskutera allmänna
förvaltningspolitiska och säkerhetsrelaterade frågor kring
Internet. 
– Jag är övertygad om att president Obama kommer att
visa mod, förstånd och respekt för Internets globala
karaktär och nu i september bana väg för en ny, mer ansvarig,
öppen, demokratisk och multilateral förvaltning av Internet,
säger Viviane Reding i sitt videomeddelande i dag. Det
är tid att agera nu och Europa kommer att stötta
president Obama i hans ansträngningar. 
– Den 30 september i år står vi inför en vändpunkt
när det nuvarande avtalet mellan ICANN och den amerikanska regeringen
löper ut, säger Viviane Reding. Då kan ICANN
privatiseras och frågan blir då också vem ICANN ska
vara ansvarig inför från och med den 1 oktober.
ICANN hanterar en rad av de mest känsliga frågorna kring Internet,
t.ex. när det gäller toppdomäner och adressystemet, som
säkerställer att miljoner datorer kan stå i kontakt med
varandra. ICANN grundades 1998 i Kalifornien genom ett avtal med den
amerikanska regeringen.
– ICANN:s ansvarsskyldighet är en absolut nödvändighet,
menar Viviane Reding. Clinton-administrationen fattade rätt beslut när
man bestämde sig för att successivt privatisera systemet för
domännamn och Internetadresser. I det långa loppet
är det inte försvarbart att ett enda ministerium i ett enskilt land
kontrollerar en Internetfunktion som används av hundratals miljoner
människor över hela världen.
EU-kommissionär Reding beskrev också hur en ny modell för
förvaltningen av Internet kan se ut efter den 30 september. I
synnerhet följande kan ingå:Ett fullt ut privatiserat och oberoende ICANN som uppfyller de
högsta standarderna för företagsstyrning, särskilt när
det gäller ekonomisk insyn och klara interna ansvarsförhållanden,
och som står under rättslig tillsyn.
Ett multilateralt forum där regeringarna kan diskutera allmänna
förvaltningspolitiska frågor, t.ex. i form av ett ”G12
för förvaltningen av Internet”, dvs. en informell grupp med
regeringsrepresentanter som sammanträder minst två gånger om
året och som vid behov kan utfärda rekommendationer till ICANN genom
majoritetsbeslut. Denna grupp ska kunna agera snabbt vid hot mot
Internets stabilitet, säkerhet och öppenhet. För att vara
geografiskt väl sammansatt skulle två representanter från vardera
Nordamerika, Sydamerika, Europa och Afrika, tre representanter från vardera
Asien och Australien samt ICANN:s ordförande (utan rösträtt)
ingå i detta ”G12 för förvaltningen av Internet”.
Internationella organisationer med behörighet på detta område
kan få observatörsstatus.Den 6 maj kommer
EU-kommissionen att organisera ett första offentligt samråd i Bryssel
för att ge Europas Internetaktörer möjlighet att diskutera hur
man ser på framtidens förvaltning av Internet.
Bakgrund
EU
har under många år spelat en viktig roll vid de internationella
diskussionerna om förvaltningen av Internet. EU-kommissionen har vid
upprepade tillfällen efterlyst ett system där den privata sektorn
svarar för den dagliga Internetförvaltningen utan offentlig
inblandning (se IP/06/1297),
och man har stött en öppen politisk dialog om Internets
förvaltning och utveckling (IP/06/1491)
med deltagande av en rad olika aktörer på området.
EU-kommissionen deltar också i ICANN:s mellanstatliga rådgivande
kommitté som har till uppgift att bistå ICANN med råd om de
förvaltningspolitiska aspekterna av organisationens
koordineringsarbete.
Viviane Redings videomeddelande finns på:
http://ec.europa.eu/commission_barroso/reding/video/index_en.htmMer information om det offentliga samrådet om förvaltningen av
Internet, som organiseras av EU-kommissionen den 6 maj i Bryssel, finns
på följande länk:
http://ec.europa.eu/information_society/policy/internet_gov/index_en.htm
