IP/09/792
Bryssel den 15 maj 2009Alla EU-länder firar Havets dag i Rom
den 18–20 majHavet har alltid varit av stor betydelse för
Europas välfärd. Vi har nästan 70 000 km kust, och 22 av
EU:s 27 medlemsstater ligger vid havet eller är öar. 40 % av EU:s
befolkning bor i våra kustområden, och dessa områden står
för 40 % av vår ekonomi och 5 miljoner direkta
arbetstillfällen. Därför har en europeisk Havets dag
inrättats i EU, den 20 maj. I år organiserar kommissionen och Italien
en tredagars konferens i Rom, mellan den 18 och den 20 maj. Detta stora
evenemang samlar berörda parter, förvaltningar och andra aktörer
från hela EU, och denna gång även från en rad
tredjeländer, bland annat i Medelhavsområdet, för att diskutera
de globala frågor som EU:s kustområden står inför i dag.
Havets dag inrättades som nyckelåtgärd inom ramen för EU:s
integrerade havspolitik.
”Den 20 maj firar vi den årliga Havets dag i Rom” sa
kommissionens ordförande José Manuel Barroso. ”Europas
befolkning blir allt mer medveten om havsregionernas gemensamma kulturarv och
framtid. Vår integrerade havspolitik bygger på en klar vision av hur
vi kan skapa välfärd i dessa regioner och uppnå en hållbar
och säker utveckling. Den är också mycket nära
förknippad med vår kamp mot klimatförändringen och vår
strävan att bygga upp Europas konkurrenskraft.”
Joe Borg, EU-kommissionär med ansvar för havsfrågor och fiske
kompletterade: ”EU:s integrerade havspolitik sätter de havsrelaterade
sektorerna inom näringslivet och kustregionerna, som traditionellt har
legat i periferin, i fokus för en ny, dynamisk och allomfattande politik
för hållbar utveckling och tillväxt. EU och dess medlemsstater
är övertygade om att havens och kusternas särarter måste
hanteras på ett samordnat och samstämmigt sätt. I Rom kommer
institutionerna och de berörda parterna att diskutera nya grepp för
att förvalta våra hav och kuster på ett hållbart sätt
inom ramen för en allomfattande integrerad politisk strategi.”
Havets dag-konferensen i Rom samlar berörda parter från
näringslivet och det civila samhället, beslutsfattare samt
journalister från hela EU och andra länder för att diskutera en
rad olika strategier och metoder, till exempel integrerade styrelseformer
för havet, ny teknik, energiproduktion, fysisk planering i
havsområden, övervakningssystem för havet, hållbar
kustturism, reformen av den gemensamma fiskeripolitiken och mycket mer. De
synpunkter som läggs fram vid konferensen kommer att bidra till den vidare
utvecklingen av EU:s integrerade havspolitik. 
Före och efter konferensen kommer berörda organisationer att
anordna en rad workshops och presentationer i Rom, om teman som har med
konferensens dagordning att göra. Utöver den allmänna konferensen
i Rom kommer cirka 40 evenemang att anordnas i olika EU-medlemsstater. Dessa
lokala evenemang kan vara allt från konferenser och workshops till
öppna dagar för att besöka hamnar eller miljöprojekt. 
På Romkonferensens program står tal av Italiens
premiärminister Silvio Berlusconi, det tjeckiska ordförandeskapet
för Europeiska unionen, Europeiska kommissionens ordförande José
Manuel Barroso och Europaparlamentets vice talman Rodi Kratsa-Tsagaropoulou.
Värdar för konferensen är EU-kommissionären för
havsfrågor och fiske, Joe Borg, och Italiens minister för
infrastruktur och transport, Altero Matteoli. Europeiska kommissionen kommer
också att vara företrädd av sin vice ordförande med ansvar
för näringsliv och industri, Günter Verheugen, och sin vice
ordförande med ansvar för transport, Antonio Tajani. Italiens
utrikesminister, Franco Frattini, kommer också att tala på
konferensen. I en serie paneldebatter kommer man att analysera resultaten av den
integrerade havspolitiken från det att den startades, och diskutera hur man
ska gå vidare.
Förslaget om en integrerad havspolitik presenterades av Europeiska
kommissionen i oktober 2007. Det stöddes av stats- och regeringscheferna
vid Europeiska rådets möte den 14 december 2007. Därefter har
konkreta framsteg gjorts i arbetet med att bygga upp en sammanhängande ram
för att främja synergieffekter och lösa potentiella konflikter
mellan olika havsrelaterade politikområden. I linje med den handlingsplan
som kommissionen lade fram i oktober 2007 har den nu presenterat ett
förslagspaket som bland annat syftar till att främja havsforskning och
utveckla EU:s hamnar, främja fysisk planering i havsområden och ett
område för sjötransporter utan gränser, samt driva på
offshore-vindkraften. Andra förslag omfattar strategier för anpassning
till klimatförändringen, stöd till arbetstagare inom
sjötransportsektorn och integrerade styrelseformer för havet. Inom
fiskerisektorn har kommissionen föreslagit ny lagstiftning för att
bekämpa olagligt fiska och förbättra kontroller och efterlevnad.
Den har också inlett ett EU-omfattande samråd om en grundläggande
reform av den gemensamma fiskeripolitiken.
Länkar
Havets dag: http://ec.europa.eu/maritimeday
Berörda parters sidoevenemang i Rom: 
http://ec.europa.eu/maritimeaffairs/maritimeday/side_events_en.html
Berörda parters evenemang i medlemsstaterna: 
http://ec.europa.eu/maritimeaffairs/maritimeday/events_in_member_states_en.html
Trepartsförklaring maj 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
