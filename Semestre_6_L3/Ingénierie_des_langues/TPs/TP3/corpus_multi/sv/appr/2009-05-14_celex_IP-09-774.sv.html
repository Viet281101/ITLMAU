IP/09/774
Bryssel den 14 maj 2009Telekom: Italien uppmanas se till att
uppgifter om varifrån ett samtal till 112 kommer alltid
tillhandahålls, så att EU-domstolens dom efterlevsInformation om varifrån ett samtal kommer ges
ännu inte till larmtjänster vid samtliga mobilsamtal till 112 i
Italien, vilket krävs enligt EU-reglerna och trots att EU-domstolen i en
dom i januari fastställde att Italien måste genomföra detta.
EU-kommissionen har i dag beslutat skicka en formell underrättelse till
Italien där landet anmodas följa domen och säkerställa att
information om varifrån samtliga samtal till 112 kommer blir
tillgänglig för larmtjänsterna. Om ärendet återigen
förs vidare till EU-domstolen kan Italien bötfällas.
”Att larmtjänsterna får information om varifrån ett
samtal kommer är avgörande för att det gemensamma europeiska
larmnumret 112 ska fungera ändamålsenligt”, säger
EU-kommissionären i telekomfrågor Viviane Reding. ”Flertalet
medlemsstater har redan infört detta och det finns ingen anledning till
varför inte också Italien skulle kunna genomföra denna verkligt
livsviktiga tjänst för sina medborgare. EU-kommissionen måste
fortsätta överträdelseförfarandet mot Italien för att
se till att EU-domstolens dom efterlevs och eftersom tillgång till
lokaliseringsuppgifter kan rädda liv.”
EU-domstolen fastställde i ett avgörande den 15 januari 2009 att
Italien inte hade infört att lokaliseringsuppgifter vid samtliga samtal
till 112 blir tillgängliga för larmtjänster.
Lokaliseringsuppgifter ges ännu inte till larmtjänsterna i hela
Italien när 112-samtal rings från mobiltelefoner, utom i provinsen
Salerno.
Kommissionen noterar att de italienska myndigheterna har vidtagit
åtgärder för att genomföra tillgång till
lokaliseringsuppgifter för 112-samtal. Italiens regering uppmanas att
påskynda genomförandet av lokaliseringsuppgifter för samtliga
112-samtal i hela landet. Om Italien inte reagerar på denna uppmaning inom
två månader, kan landet bötfällas för att det inte
följer EU-domstolens dom.
Att larmtjänster får lokaliseringsuppgifter vid samtal till 112
bidrar till EU-medborgarnas säkerhet. Italienska och andra europeiska
medborgare måste kunna lita på att italienska larmtjänster kan
lokalisera dem när de ringer 112 och inte själva kan meddela var de
befinner sig. Detta gäller oavsett om de är hemma eller reser som
turister eller av yrkesmässiga skäl i andra EU-länder.
Bakgrund
Enligt EU-direktivet om samhällsomfattande tjänster (artikel 26)
måste medlemsstaterna garantera att det gemensamma europeiska larmnumret
112 fungerar korrekt. Detta inbegriper att larmmyndigheterna får
lokaliseringsuppgifter vid samtliga 112-samtal.
Kommissionen har inlett överträdelseförfaranden mot sammanlagt
14 medlemsstater när det gäller lokaliseringsuppgifter för
112-samtal. Av dessa ärenden har 11 avslutats eftersom länderna har
rättat till situationen och gjort lokaliseringsuppgifter fullt
tillgängliga. Utöver Italien har EU-domstolen också utfärdat
domar om att Litauen och Nederländerna inte har efterlevt EU-lagstiftningen
om lokaliseringsuppgifter för 112-samtal, och dessa ärenden
pågår också.
Tidigare hade kommissionen inlett överträdelseförfaranden mot
två andra medlemsstater som inte infört 112 som nödnummer. Det
sista ärendet rörande Bulgarien avslutades den 29 januari i år
och 112 är nu tillgängligt i hela EU (IP/08/1968).
Ett annat ärende inleddes mot Italien i september 2008 i fråga om
hanteringen av samtal till 112 (IP/08/1342).
I enlighet med artikel 228 i EG-fördraget har kommissionen beslutat att
skicka en formell underrättelse där Italien ombes ge fullständig
information om landets efterlevnad av EU-domstolens dom från januari. Om de
italienska myndigheterna fortfarande inte efterlever domen kommer kommissionen
att skicka ett motiverat yttrande till Italiens regering och kan, i sista hand,
begära att domstolen utfärdar böter.
En detaljerad redovisning av de pågående
överträdelseförfarandena inom området för
telekommunikation finns tillgänglig på
http://ec.europa.eu/information_society/policy/ecomm/implementation_enforcement/infringement/
