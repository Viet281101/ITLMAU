IP/09/1926 Bryssel den 15 december 2009 Blåsa nytt liv i krisdrabbade arbetsmarknader Krisåtgärderna och EU:s ekonomiska stöd har bidragit till att mildra de negativa konsekvenserna av konjunkturnedgången på EU:s arbetsmarknader under 2009, sägs det i en rapport från kommissionen som offentliggörs idag. För att åtgärderna ska kunna leda till en positiv utgång ur krisen måste de dock anpassas till de långsiktiga sysselsättningsreformerna. Kommissionens utkast till gemensam sysselsättningsrapport kommer i mars 2010 att diskuteras i rådet av EU-ländernas ministrarna med ansvar för arbetsmarknad och sysselsättning och kommer också att bidra till EU:s nya strategi för tillväxt och sysselsättning, som EU:s stats- och regeringschefer kommer att anta under våren 2010.  – Samordnade åtgärder har tillsammans med EU-stöd och stöd i medlemsstaterna i hög utsträckning bidragit till att stabilisera ekonomierna och motverkat större ökningar av arbetslösheten under 2009. Men vi måste nu undvika ytterligare bortfall av arbetstillfällen och återskapa jobb som gått förlorade under krisen. – Vi måste se framåt och fullfölja vår integrerade strategi för att säkerställa långsiktigt bärkraftiga arbetstillfällen och tillväxt på längre sikt. Genom vår EU 2020-strategi kommer vi att återskapa en sund social marknadsekonomi och föra EU framåt på väg mot en starkare, grönare och mer inkluderande ekonomi, säger kommissionens ordförande José Manuel Barroso.   – Att balansera de kortsiktiga åtgärderna med långsiktiga reformer är nu den viktigaste utmaningen för EU:s sysselsättningspolitik. Vi kommer att behöva förstärka, rikta om och slutligen fasa ut våra krisåtgärder för att förbättra flexibiliteten och tryggheten på EU:s arbetsmarknader och öka ekonomins motståndskraft inför framtida konjunkturnedgångar, tillägger EU-kommissionären med ansvar för s   ysselsättning, Vladimír Špidla.    I kommissionens utkast till gemensam sysselsättningsrapport granskas åtgärder som vidtagits i hela EU för att bevara arbetstillfällen och hjälpa dem som hamnat i kläm. Där anges också de utmaningar som fortfarande återstår. Efter den kraftiga försämringen på arbetsmarknaderna under 2009 på grund av den ekonomiska nedgången förutspås arbetslösheten öka under nästa år i samtliga EU-länder, dock i lägre takt. Trots att en successiv ekonomisk återhämtning förväntas under de kommande två åren kommer det att dröja innan arbetsmarknaderna återhämtar sig. Vissa grupper har drabbats särskilt hårt: ungdomar, invandrare och lågutbildade arbetstagare. Medlemsstaterna har i hög grad förstärkt sin sysselsättnings- och socialpolitik i enlighet med de tre prioriteringarna i EU:s sysselsättningsstrategi med sikte på att ge omedelbar stimulans till ekonomin och att skydda utsatta grupper från krisens konsekvenser. De offentliga arbetsförmedlingarna har förstärkts i många länder för att kunna klara av den ökade arbetslösheten och EU-stöd från Europeiska socialfonden och Europeiska fonden för justering för globaliseringseffekter har i stor utsträckning hjälpt medlemsstaterna att finansiera krisåtgärderna. De sociala trygghetssystemen har visat sig vara effektiva. De automatiska stabiliseringsmekanismerna har mildrat de sociala konsekvenserna av konjunkturnedgången, men i olika grad i EU-länderna. Medlemsstaternas kapacitet att tillgodose den ökade efterfrågan på social trygghet varierar mycket, vilket understryker att det behövs kraftfulla strategier för att aktivera dem som blivit arbetslösa. Vägen framåt Huvudutmaningen för EU och medlemsstaterna är nu att skapa de rätta förutsättningarna för en långsiktig återhämtning på arbetsmarknaden. För att stimulera till att det skapas nya och bättre arbetstillfällen krävs dels framgångsrika avvecklingsstrategier som förbereder både enskilda personer och företagen för att hantera de strukturella förändringarna, dels verkningsfulla offentliga strategier för modernisering av arbetsmarknaderna.  Den rapport som kommissionen lägger fram kommer att diskuteras vid mötet i Europeisk unionens råd med ministrarna med ansvar för sysselsättning och socialpolitik, hälso- och sjukvård samt konsumentfrågor den 8–9 mars 2010. Den kommer också att ligga till grund för kommissionens och medlemsstaternas arbete med utformningen av EU 2020-strategin till Europeiska rådets vårmöte den 25 mars 2010. Den är även en uppföljning till 2009 års rapport om sysselsättningen i Europa, som mer i detalj analyserar de senaste trenderna på EU:s arbetsmarknader (se   IP/09/1803   ).  Se även  MEMO/09/554  Mer information Utkast till gemensam sysselsättningsrapport   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Rapport om sysselsättningen i Europa 2009    http://ec.europa.eu/social/main.jsp?catId=119&amp;langId=en    Monthly Labour Market Monitor    http://ec.europa.eu/social/main.jsp?catId=120&amp;langId=en    Prenumerera på Europeiska kommissionens kostnadsfria nyhetsbrev om sysselsättning, socialpolitik och lika möjligheter    http://ec.europa.eu/social/e-newsletter
