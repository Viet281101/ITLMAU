IP/ 09/1136   Bryssel den 14 juli 2009     Kommissionen uppdaterar svarta listan över flygbolag med flygförbud i Europa     Europeiska kommissionen antog igår kväll den elfte uppdateringen av gemenskapens svarta lista över flygbolag med flygförbud i Europeiska unionen . Två nya länder finns med på denna lista. Med denna uppdatering upphävs förbudet för fem flygbolag då de har vidtagit tillräckliga förbättringar av säkerheten.  ” Vi kan inte tillåta några kompromisser när det gäller flygsäkerheten, vi måste fortsätta att vara vaksamma och medborgarna har rätt att flyga säkert överallt i världen ”, säger kommissionens vice ordförande Antonio Tajani. ” Vi kan inte acceptera att flygbolag har olika säkerhetsnormer när de flyger innanför och utanför Europa – det är hög tid att den internationella gemenskapen omprövar sin säkerhetsstrategi. De flygbolag som inte är säkra bör inte tillåtas att flyga någonstans. Denna lista har kraftigt bidragit till att göra det europeiska luftrummet säkrare. Vi bör gradvis röra oss mot en internationell strategi som grundar sig på samarbete mellan världens länder. ”  Den nya listan ersätter den tidigare och den är redan tillgänglig på kommissionens webbplats (   http://ec.europa.eu/transport/air-ban/   ).  De två viktigaste slutsatserna från denna senaste uppdatering av listan är följande: a) Listan fungerar som en stark drivkraft för att åtgärda säkerhetsbrister eftersom det faktiskt är möjligt att bli struken från listan när de berörda parterna effektivt följer alla relevanta säkerhetsnormer. b) Idén med en gemenskapslista fungerar i allt högre grad som ett förebyggande instrument i stället för ett bestraffningsverktyg, när det gäller att garantera flygsäkerheten. Detta framgår av de många tillfällen då gemenskapen framgångsrikt har tagit itu med potentiella säkerhetshot i god tid innan den har varit tvungen att ta till den drastiska åtgärden av att införa begränsningar.  Det erkänns att den indonesiska civila luftfartsmyndigheten har åstadkommit avsevärda förbättringar på säkerhetsområdet. Sedan förbudet infördes i juli 2007 kan fyra flygbolag – Garuda Indonesia, Airfast Indonesia, Mandala Airlines och Premiair  tas bort från listan eftersom deras myndighet försäkrar att de följer de internationella säkerhetsnormerna. Det thailändska flygbolaget One Two Go har tagits bort från listan eftersom dess tillstånd har dragits in av de thailändska luftfartsmyndigheterna. De framsteg som den civila luftfartsmyndigheten i Angola och flygbolaget TAAG Angola Airlines har gjort för att gradvis lösa alla säkerhetsbrister bekräftas. Den överenskommelse om samarbete och bistånd som undertecknades mellan Angolas och Portugals civila luftfartsmyndigheter gjorde det möjligt för det flygbolaget att återigen bedriva trafik, men enbart i Portugal och enbart med vissa luftfartyg och på mycket stränga villkor.  Genom denna uppdatering betonas också den fortsatta dialogen med vissa länder avseende säkerheten hos deras flygbolag . Flera ryska flygbolag, för vilka de ryska myndigheterna har infört verksamhetsrestriktioner, kommer att övervakas noga, då det är tydligt att de har gjort framsteg vad gäller säkerhetsnormerna.  Det erkänns att de civila luftfartsmyndigheterna i Indonesien, Gabon, Ukraina och Angola har gjort en stor insats både för att utöva sitt tillsynsansvar i syfte att förbättra säkerheten och för att samarbeta tätt med kommissionen för att nå detta mål.  Säkerhetsbrister som luftfartsmyndigheterna i Zambia och Kazakstan hittat i tillsynssystemet har lett till ett verksamhetsförbud för alla flygbolag från dessa två länder, med undantag för det kazakiska flygbolaget Air Astana, vars verksamhet i gemenskapen har belagts med stränga restriktioner.  Alla flygbolag som omfattas av denna och tidigare uppdateringar fortsätter att vara föremål för prioriterade rampinspektioner på gemenskapsflygplatser för att säkerställa att de konsekvent följer de relevanta säkerhetsnormerna.  Gemenskapens lista har idag nio enskilda flygbolag med fullständigt verksamhetsförbud i Europeiska unionen – Air Koryo från Demokratiska folkrepubliken Korea (Nordkorea), Air West från Sudan, Ariana Afghan Airlines från Afghanistan, Siem reap Airways International från Kambodja, Silverback Cargo Freighters från Rwanda, Motor Sich, Ukraine Cargo Airways, Ukrainian Mediterranean Airlines och Volare från Ukraina. Listan omfattar också samtliga flygbolag (246 stycken) i följande tolv länder: Angola, Benin, Demokratiska republiken Kongo, Ekvatorialguinea, Gabon, (med undantag av tre flygbolag som är föremål för driftsbegränsningar och -villkor), Indonesien (med undantag av fyra flygbolag som har tagits bort från listan), Kazakstan (med undantag för ett flygbolag som är föremål för driftsbegränsningar och -villkor), Republiken Kirgizistan, Liberia, Sierra Leone, Swaziland och Zambia. Sju flygbolag som tillåts bedriva verksamhet med driftsbegränsningar och -villkor – TAAG Angola Airlines, Air Astana från Kazakstan, Gabon Airlines, Afrijet och SN2AG från Gabon, Air Bangladesh och Air Service Comores.  Internationella civila luftfartsorganisationens (ICAO) säkerhetsgranskningar spelar en viktig roll och är en av de gemensamma kriterier som används för att utfärda ett verksamhetsförbud. Det är därför mycket viktigt att öka samarbetet med ICAO inom detta område. Detta var den viktigaste frågan vid ett möte den 9 juli mellan kommissionens vice ordförande Antonio Tajani och ordföranden för Internationella civila luftfartsorganisationens råd Roberto Kobeh. En rapport senare i år om hur bestämmelserna fungerar kommer också att innehålla förslag för att stärka den internationella dimensionen.
