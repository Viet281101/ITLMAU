IP/09/1554  Bryssel den 21 oktober 2009  Konsumentfrågor: EU ska fastställa nya säkerhetsstandarder för sovprodukter för nyfödda och spädbarn  EU:s medlemsstater har i dag gett grönt ljus för nya säkerhetsstandarder när det gäller sovprodukter för barn – bl.a. täcken, sovpåsar och madrasser till barnsängar.  Målet är att förebygga olyckor som inträffar när barnet befinner sig i sin säng.  Det är kommittén för allmän produktsäkerhet som i Bryssel har antagit ett förslag till beslut om säkerhetsstandarder för produkter i små barns sovmiljö.  Sängrelaterade olyckor orsakar varje år fler dödsfall bland barn än några andra barnprodukter   1   .  Den europeiska databasen över personskador visar att 17 000 barn i åldrarna 0–4 år i EU skadades i sin säng under åren 2005–2007.  Trots att madrasser till barnsängar, spjälskydd, upphängda barnsängar, barntäcken och babysovpåsar ofta orsakar allvarliga och ibland dödliga olyckor, finns det för närvarande inga EU‑säkerhetsstandarder för dessa produkter.  De föreslagna nya standarderna kommer t.ex. att minska risken för att barn kvävs av lösa smådelar, fastnar på grund av dåligt utformade madrasser eller stryps av snören och öglor.  Det kommer också att införas andra nödvändiga standarder, bl.a. krav på stabilitet och utformning när det gäller upphängda barnsängar, för att minska risken för att barn faller ur sängen eller på annat sätt kommer till skada.  De föreslagna säkerhetskraven ska nu granskas av Europaparlamentet och rådet under tre månader. Sedan ska de antas av kommissionärskollegiet genom ett formellt beslut, innan de sänds till de europeiska standardiseringsorganen .  – Föräldrar eller andra som har ansvaret för barnen avgör själva hur de bäst skyddar sina barn Det är vår uppgift att se till att föräldrar som väljer att använda dessa produkter inte behöver bekymra sig om deras säkerhet. Vi måste agera på våra mest utsatta konsumenters vägnar för att skydda dem. Anvisningar måste vara mycket tydliga, produkterna ska verkligen vara så säkra som möjligt och de ska klara alla nödvändiga säkerhetsprov, s äger Meglena Kuneva, EU:s kommissionär med ansvar för konsumentfrågor. Nuvarande situation  De standarder som man röstade om idag ingår i en mer omfattande insats för att uppdatera säkerhetsstandarder för barnprodukter i EU.  Det finns en omfattande dokumentation från hela världen som visar att produkter för små barn orsakar ett mycket stort antal olyckor och skador som drabbar små barn.  I USA behandlades under 2007 ca 62 000 barn under fem års ålder på akutmottagningar för olyckor som hade samband med produkter avsedda för små barn.  Under åren 2007–2008 genomförde Europeiska kommissionen efter samråd med medlemsstaterna en studie där man kartlade de mest riskfyllda produkterna.  Antingen har dessa produkter inte några säkerhetsstandarder eller så täcker den gällande standarden inte in alla risker.  Till dessa hör de fem produkter som omröstningen i dag gällde. Vilka risker finns det med sovprodukter för barn? De största riskerna i samband med dessa produkter är följande:  Madrasser till barnsängar:  De största riskerna är att barnet fastnar och att produkten är eldfarlig.  Produktens utformning kan öka risken för att barnet ska fastna.  Madrassen kan t.ex. vara för liten, så att det uppstår ett mellanrum mellan madrassen och sängens sidor där barnet kan fastna eller kvävas.  Det kan också uppstå fara om produkten inte uppfyller kraven när det gäller eldfarlighet.   Sovpåsar och spjälskydd:  De största riskerna är att snören eller öglor orsakar strypning eller kvävning eller att barnet tar loss smådelar eller fyllnadsmaterial och sätter det i halsen.  Barntäcken:  De största riskerna är kvävning och förhöjd kroppstemperatur. Utan lämplig säkerhetsinformation kan de bidra till plötslig spädbarnsdöd på grund av överhettning och syrebrist.  Upphängda barnsängar:  De största riskerna är att barnet kvävs, fastnar eller skadas på grund av dåligt utformade produkter – särskilt för att de är instabila eller går sönder. Bakgrund  Nyfödda sover i genomsnitt 16 timmar om dygnet, och barn i 3–5  årsåldern sover fortfarande 11–13 timmar om dygnet.  Spädbarn och småbarn tillbringar minst hälften av dygnet i sovmiljö under sina första fem levnadsår. Produkter i sovmiljön måste vara säkra eftersom det är där som spädbarn och småbarn vanligen lämnas oövervakade under längre perioder .  Förslaget  Genom de nya EU-standarderna införs det nya säkerhetskrav som ska förbättra den allmänna säkerheten hos dessa produkter. Exempelvis ska madrasser till barnsängar utformas på ett sådant sätt att risken för att barnet fastnar eller kvävs minimeras. Det får inte finnas mellanrum mellan madrassen och bottnen, och barnet får inte kunna lyfta madrassen lätt. Sovpåsar, barntäcken och spjälskydd får inte vara försedda med snören, öglor, löstagbara smådelar eller skarpa kanter, då detta kan orsaka strypning, kvävning eller andra olyckor. Varningar och bruksanvisningar ska ge tydlig information om alla specifika risker med de enskilda produkterna. Standarderna omfattar också hygienkrav. Se   MEMO/09/473   . Nästa steg  Kommissionens förslag kommer att granskas av Europaparlamentet och rådet under tre månader och går sedan vidare till kommissionärskollegiet som fattar ett formellt beslut. Därefter lämnas ett uppdrag till Europeiska standardiseringskommittén (CEN) att utarbeta nya produktstandarder . Detta arbete kan ta upp till två år. Länk till undersökningen:   http://ec.europa.eu/consumers/safety/projects/ongoing-projects_en.htm#project_results  .    1 :  Den amerikanska kommissionen för konsumentproduktsäkerhet ( US Consumer Product Safety Commission – CPSC), 2009
