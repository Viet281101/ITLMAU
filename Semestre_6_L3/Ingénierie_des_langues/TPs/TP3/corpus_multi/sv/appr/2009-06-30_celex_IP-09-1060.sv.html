IP/09/ 1060  Bryssel den 30 juni 2009 Kommissionen uppmanar till ett rökfritt Europa senast 2012  Europeiska kommissionen antog i dag efter omfattande samråd ett förslag till rådets rekommendation där alla medlemsstater uppmanas att senast 2012 införa lagar för att skydda sina medborgare från exponering för tobaksrök. Tobak är den största enskilda orsaken till förtida död och sjukdom i Europeiska unionen.  Under 2002 dog enligt försiktiga uppskattningar 79 000 vuxna, varav 19 000 icke-rökare, i de dåvarande 25 EU-länderna till följd av exponering för tobaksrök i sitt hem (72 000) eller på sin arbetsplats (7 300).  – Det är min fasta övertygelse att varje europé förtjänar fullständigt skydd från tobaksrök. Vi har ett starkt stöd från allmänheten, och vi kommer att samarbeta med medlemsstaterna för att nå detta mål, säger Androulla Vassiliou, EU-kommissionär med ansvar för hälsofrågor.  För närvarande finns det heltäckande rökfrihetslagstiftning i tio EU-länder. Storbritannien och Irland har de strängaste bestämmelserna om rökfria miljöer, med ett fullständigt förbud mot rökning på slutna offentliga platser, i kollektivtrafiken och på arbetsplatserna. Bulgarien kommer att få liknande bestämmelser under 2010. En nyligen utförd Eurobarometerundersökning visar att stödet för rökfrihetspolitiken ökar: 84 % av européerna vill att kontor och andra inomhusarbetsplatser ska vara rökfria, 77 % stöder rökfria restauranger och 61 % vill ha rökfria barer och pubar. Rekommendationen om rökfria miljöer I rekommendationen uppmanas medlemsstaterna att vidta åtgärder på tre fronter:   Att anta och genomföra lagar för att helt skydda sina medborgare mot exponering för tobaksrök på slutna offentliga platser, på arbetsplatserna och i kollektivtrafiken i enlighet med artikel 8 i ramkonventionen om tobakskontroll inom tre år efter antagandet av rekommendationen.   Att stödja rökfrihetslagstiftningen med kompletterande åtgärder, t.ex. skydd av barn, uppmuntran till att sluta röka och bildvarningar på tobakspaket.   Att stärka samarbetet på EU-nivå genom att inrätta ett nätverk av nationella kontaktpunkter för tobakskontroll.   Hur många länder har redan infört bestämmelser om rökfria miljöer? Alla medlemsstater har något slags reglering som syftar till att begränsa exponeringen för passiv rökning och dess skadliga hälsoeffekter. Dessa regleringar varierar i fråga om räckvidd och karaktär. Hittills har tio EU-länder infört omfattade skydd mot exponering för tobaksrök. I Irland och Storbritannien finns det generella förbud mot rökning på alla slutna offentliga platser och arbetsplatser, även barer och restauranger. Ett liknande förbud kommer att träda i kraft i Bulgarien i juni 2010. Italien, Malta, Sverige, Lettland, Finland, Slovenien, Frankrike och Nederländerna har infört lagar om rökförbud som tillåter särskilda, slutna rökrum. I övriga medlemsstater är dock allmänheten och arbetstagarna ännu inte helt skyddade från exponering för tobaksrök på inomhusarbetsplatser och offentliga platser. Bakgrunden till EU:s rökfrihetspolitik I början av 1990-talet infördes genom en rad EU-direktiv om arbetsmiljöskydd vissa begränsningar för rökning på arbetsplatsen. I en rådsresolution (1989) och i rekommendationen om förebyggande av rökning (2002) uppmanades medlemsstaterna att sörja för skydd mot exponering för passiv rökning på inomhusarbetsplatser, på slutna offentliga platser och i kollektivtrafiken. Jämte lagstiftningsåtgärderna genomfördes antitobakskampanjer i medierna – ”Feel free to say no” och ”HELP: För ett liv utan tobak” – där bl.a. riskerna med passiv rökning uppmärksammades.  2007 inledde kommissionen en offentlig debatt om det bästa sättet att främja rökfria miljöer i EU med sin grönbok Mot ett rökfritt Europa: policyalternativ på EU-nivå . Ramkonventionen om tobakskontroll WHO:s ramkonvention om tobakskontroll – det allra första fördraget på folkhälsoområdet – har undertecknats av alla medlemmar i Världshälsoorganisationen (WHO) och hittills ratificerats av 164 parter, bl.a. EU och 26 av dess medlemsstater. EU leder förhandlingarna om ramkonventionens protokoll om olaglig handel med tobaksvaror och har spelat en aktiv roll i arbetet med att genomföra ramkonventionen.  I juli 2007 antog man vid den andra konferensen mellan parterna i konventionen omfattande riktlinjer för skyddet mot exponering för passiv rökning, där det fastställs en ”gyllene standard” som parterna ska följa.  EU bidrog till utarbetandet av riktlinjerna. Mer information: Förslaget till rådets rekommendation om rökfria miljöer:    http://ec.europa.eu/health/ph_determinants/life_style/Tobacco/smoke_free_en.htm    En översikt över kommissionens insatser för tobakskontroll:    http://ec.europa.eu/health/ph_determinants/life_style/Tobacco/tobacco_en.htm    Flash Eurobarometer om tobak (Flash nr 253):    http://ec.europa.eu/health/ph_publication/eurobarometers_en.htm    Ramkonventionen om tobakskontroll:    http://www.who.int/fctc/en/       MEMO/09/307
