IP/09/ 1367  Bryssel den 28 september 2009  Antitrust: Kommissionen antar ny gruppundantags-förordning för konsortier mellan linjerederier   Europeiska kommissionen har antagit en ny förordning om gruppundantag från EG:s förbud mot affärsmetoder som begränsar konkurrensen (artikel 81) för konsortier mellan linjerederier. Den gällande förordningen om gruppundantag för konsortier (förordning nr 823/2000), som löper ut i april 2010, ger linjerederier rätt att inleda ett samarbete för att gemensamt tillhandahålla frakttjänster (s.k. konsortier). Genom den nya förordningen förlängs undantaget för sådant samarbete med fem år, till april 2015, men under nya förhållanden, med ny lagstiftning och under förändrade ekonomiska förutsättningar. En av de viktigaste ändringarna är att tröskelvärdet för marknadsandelar har sänkts. Ett företag vars marknadsandel överskrider tröskelvärdet har inte automatiskt rätt till ett undantag enligt förordningen. En annan viktig ändring är att undantaget nu omfattar all linjesjöfart med gods.  Kommissionsledamot Neelie Kroes med ansvar för konkurrensfrågor: ”Sedan 1995 har linjerederier beviljats ett villkorligt undantag från konkurrensreglerna när de tillhandahåller tjänster gemensamt. Eftersom marknaderna förändras har detta undantag setts över. Efter en ingående granskning har kommissionen beslutat att ändra och förlänga gruppundantagsförordningen för konsortier mellan linjerederier med fem år. Jag är övertygad om att det i förordningen görs en korrekt avvägning mellan linjerederiernas och transportanvändarnas intressen.”  Ett konsortium är ett samarbete mellan linjerederier för att gemensamt tillhandahålla sjöfraktstjänster. Sådana avtal ger i regel rederierna möjlighet att rationalisera sin verksamhet och få stordriftsfördelar. Om ett konsortium är utsatt för tillräcklig konkurrens leder detta i regel till produktivitets- och kvalitetsförbättringar som kommer användarna av konsortiets frakttjänster (t.ex. avlastare) till del.  I gruppundantagsförordningen för konsortier mellan linjerederier, som först antogs 1995 och förnyades 2000 och 2005 (se   IP/05/477   ), undantas konsortier mellan linjerederier som uppfyller villkoren i förordningen. Enligt både den nya och den gällande gruppundantagsförordningen är alla konsortieavtal (utom avtal om fastställande om priser), vars syfte är gemensamt tillhandahållande av linjesjöfraktstjänster, undantagna från EG-fördragets förbud mot konkurrensbegränsande affärsmetoder (artikel 81), under förutsättning att de uppfyller de villkor och skyldigheter som fastställs i förordningen.  Den nya förordningen innehåller ändringar som blivit nödvändiga efter upphävandet av gruppundantagsförordningen för linjekonferenser 2006 (se   IP/06/1249   ). Syftet är också att förordningen på ett bättre sätt ska återspegla marknadspraxis och överensstämma med andra gruppundantagsförordningar för horisontellt samarbete mellan företag. Tillämpningsområdet för den nya förordningen har utvidgats till linjesjöfrakt, oavsett om transporterna sker med container eller inte. Förteckningen över undantagna aktiviteter har omarbetats för att på ett bättre sätt återspegla dagens marknadspraxis. Tröskelvärdet för marknadsandelar har sänkts från 35 % till 30 % och metoden för att beräkna marknadsandelar har förtydligats. Uppsägningstiden och perioderna utan uppsägningsmöjlighet, om en medlem vill lämna konsortiet, har förlängts för att på ett bättre sätt återspegla dagens marknadspraxis men fortfarande skydda rederiernas flexibilitet. Kommissionens marknadsundersökning visade att det finns ett mönster av kopplingar mellan konsortier och deras medlemmar eller mellan medlemmarna. Den nya förordningen förtydligar att kommissionen kan komma att återkalla gruppundantaget i de fall där dessa kopplingar påverkar konkurrensen negativt. Om ett konsortium inte uppfyller villkoren i förordningen, t.ex. på grund av att medlemmarnas marknadsandelar överskrider tröskelvärdet, betyder det inte automatiskt att samarbetet är olagligt, men parterna måste göra en individuell bedömning av om det är förenligt med konkurrensreglerna.  Översynen av förordningen om gruppundantag för konsortier inleddes 2007 med en grundlig marknadsundersökning. Kommissionen samrådde med berörda tredje parter om ett preliminärt utkast till förordning under hösten 2008 (se   IP/08/1566   ). Den nya förordningen kommer att träda i kraft när den gällande gruppundantagsförordningen upphör att gälla den 25 april 2010, vilket ger linjerederierna tillräckligt med tid att anpassa sina arrangemang till de ändrade bestämmelserna.  Se även  MEMO/09/420 .
