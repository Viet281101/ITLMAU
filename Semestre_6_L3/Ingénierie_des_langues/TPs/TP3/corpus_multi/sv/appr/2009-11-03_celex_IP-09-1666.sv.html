IP/09/ 1666  Bryssel den 3 november 2009  Antitrustlagstiftning: Kommissionen håller samråd om utkast till riktlinjer för Sepa-autogirerings-systemet  Kommissionen har begärt in synpunkter på ett arbetsdokument som ska ge närmare riktlinjer för dem som deltar i autogireringssystemet för det gemensamma eurobetalningsområdet (Sepa). Avsikten är att se till att de kollektiva finansieringsarrangemang som tillämpas inom systemet är förenliga med konkurrensreglerna i EG-avtalet. Tack vare Sepa-autogireringssystemet, som infördes av Europeiska betalningsrådet (EPC) den 2 november 2009, kan konsumenter och företag nu för första gången använda ett alleuropeiskt system för gränsöverskridande autogireringar. Arbetsdokumentet utgör en komplettering till de konkurrensregler som redan fastställts i rådets och Europaparlamentets förordning (EG) nr 924/2009 om gränsöverskridande betalningar (se   IP/09/637   ) och i det gemensamma pressmeddelandet och de gemensamma yttrandena från kommissionen och Europeiska centralbanken från september 2008 och mars 2009 (se   IP/08/1290   och   IP/09/468   ). Synpunkter kan lämnas t.o.m. den 14 december 2009. Det offentliga samrådet återspeglar kommissionens vilja att föra en nära dialog med alla berörda parter.  Efter detta samråd kan kommissionen vid behov besluta att anta slutgiltiga riktlinjer. ”Idag skapar vi större klarhet för alla berörda parter, så att vi kan sörja för att Sepa- autogireringssystemet kan utvecklas med framgång”, sade Neelie Kroes, kommissionär med ansvar för konkurrensfrågor. ”Sepa bör ge europeiska konsumenter och företag konkreta fördelar, men det är viktigt att systemet är förenligt med konkurrensreglerna så att fördelarna kan uppnås till fullo utan negativa konsekvenser för bankernas kunder. Kommissionen ser fram emot att få in kommentarer från berörda parter så att vi kan finslipa vår bedömning av systemet.” Kommissionens arbetsdokument fokuserar på allmänna principer för arrangemangen för den multilaterala förmedlingsavgift (MIF) som tillämpas på transaktionsbasis, för transaktioner som inte kan utföras korrekt (t.ex. då det inte finns tillräckligt med pengar på betalarens konto eller då kontonumret är felaktigt – (”R-transaktioner”) och alternativa betalningsarrangemang. Det bör bli möjligt att göra en mer ingående bedömning efter att de berörda parterna har lämnat synpunkter på följande:   Eventuella kollektiva finansieringsmekanismer, mot bakgrund av de specifika marknadsförhållandena i de enskilda länderna.   Den sannolika inverkan som kommissionens planerade allmänna ram får på befintliga system.   Erfarenheter av autogireringssystemet pris- och kvalitetsmässigt i jämförelse med nuvarande nationella autogireringssystem.   Det viktigaste budskapet i kommissionens arbetsdokument är att kommissionen på detta stadium anser att en kollektivt fastställd multilateral förmedlingsavgift på transaktionsbasis inte skulle vara förenlig med artikel 81 i EG-fördraget.  För R-transaktioner kan dock i princip olika mål ställas upp för effektiviteten hos ett gemensamt arrangemang för multilaterala förmedlingsavgifter, om det utformats på ett lämpligt sätt. Om sådana effektivitetsvinster motiveras på lämpligt sätt skulle kommissionen kunna utveckla ett kollektivt system för R-transaktioner som är förenligt med artikel 81. Bakgrund    Sepa   (det gemensamma eurobetalningsområdet) är ett initiativ från den europeiska banksektorn som har fått stöd av kommissionen och Europeiska centralbanken. Syftet är att skapa ett integrerat eurobetalningsområde och se till att gränsöverskridande betalningar sker lika lätt och effektivt som inhemska betalningar.  Sepa omfattar överföringar, betalkort och autogirering. Tack vare det nya Sepa- autogireringssystemet kan bankernas och andra betaltjänstleverantörers kunder nu för första gången genomföra gränsöverskridande autogirering till och från bankkonton i alla de 32 europeiska länder som deltar i Sepa (EU, Norge, Schweiz, Island, Liechtenstein och Monaco), för att betala återkommande räkningar, t.ex. för hyra, hypotekslån, el, telefon och tidningsprenumerationer. Sepa-systemet kan också användas för inhemska autogireringar. Med tiden kommer troligen alla autogireringar i euro att tas över av Sepas system.  Eftersom Sepa inbegriper avtal mellan (potentiellt) konkurrerande parter måste kollektiva finansieringssystem för Sepas autogireringssystem vara förenliga med konkurrensreglerna i EG-fördraget. I   förordning (EG) nr 924/2009   om gränsöverskridande betalningar i gemenskapen fastställdes en övergångsperiod för kollektiva förmedlingssystem mellan banker som tillämpas på transaktionsbasis till och med den 31 oktober 2012 (se   IP/09/637   ). Den säkerhet om rättsläget och rättsliga klarhet som under övergångsperioden ges genom förordning (EG) nr 924/2009 bör underlätta införandet av det nya Sepa-autogireringssystemet och bankernas övergång till detta. När det gäller finansieringsarrangemang på lång sikt klargörs det i kommissionens och Europeiska centralbankens gemensamma yttrande av den 24 mars 2009 att en allmän multilateral förmedlingsavgift för autogireringar inte förefaller motiverad av effektivitetsskäl, vare sig för nationella eller gränsöverskridande transaktioner och en sådan förefaller därför inte vara förenlig med EU:s antitrustregler (se   IP/09/468   ). Kommissionens arbetsdokument i sin helhet:    http://ec.europa.eu/competition/sectors/financial_services/SEPA_working_document.pdf    Tidsfristen för inlämnande av synpunkter är den 14 december 2009 (inom kommissionens öppethållningstider). Närmare upplysningar om Sepa finns på    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
