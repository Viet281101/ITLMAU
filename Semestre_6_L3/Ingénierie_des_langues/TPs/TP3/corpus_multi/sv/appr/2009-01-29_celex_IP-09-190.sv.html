IP/09/190
Bryssel den 29 januari 2009Konsumentskydd: EU förbjuder
dimetylfumarat i soffor och skorBiociden dimetylfumarat är nu på väg
att förbjudas i EU. Dimetylfumarat har orsakat svåra allergiska
reaktioner hos hundratals människor när den används i vanliga
konsumentvaror, t.ex. soffor och skor. Medlemsstaterna godkände idag ett
förslag från Europeiska kommissionen om ett förbud mot att
skinnmöbler och läderskor som innehåller den starkt irriterande
kemikalien släpps ut på EU-marknaden. De produkter som redan finns
på marknaden måste omedelbart återkallas och dras tillbaka. I
Frankrike, Finland, Polen, Sverige och Storbritannien har människor som
kommit i kontakt med produkter som innehåller dimetylfumarat drabbats av
allvarliga hälsoproblem, bl.a. kliande hud, irritationer, rodnader,
brännskador och i vissa fall akuta andningssvårigheter. I
kommissionens förslag till beslut föreslås akuta
EU-åtgärder i väntan på att mer permanent lagstiftning
antas. Efter dagen omröstning läggs kommissionens förslag fram
för samråd med Europaparlamentet innan det slutligen
överlämnas till kommissionsledamöterna för slutligt
godkännande.
– Vi kan aldrig kompromissa med säkerheten. Jag är glad
över att Rapex-systemet har fungerat väl så att farliga produkter
som innehåller dimetylfumarat snabbt kan dras tillbaka från marknaden.
Vi måste nu snabbt vidta flera åtgärder på EU-nivå
för gå till roten med problemet. EU-förbudet mot användning
av dimetylfumarat i alla konsumentvaror ska undanröja alla allvarliga
hälsorisker, särskilt sådana svåra allergiska reaktioner som
en del människor har råkat ut för när de kommit i kontakt
med kemikalien bara genom att använda vanliga produkter av läder,
säger kommissionsledamot Meglena Kuneva.
Riskerna med dimetylfumarat
Produkttillverkarna använder dimetylfumarat som biocid för att ta
död på mögel, som kan angripa skinnmöbler och läderskor
vid lagring och transport under fuktiga förhållanden. Kemikalien
placeras i påsar som fästs inuti möblerna eller läggs i
skokartongerna, där den förångas, impregnerar lädret och
skyddar det från mögel. Man har dock konstaterat att konsumenter som
kommer i kontakt med produkterna drabbas av allvarliga besvär.
Dimetylfumarat tränger igenom kläderna och kommer i kontakt med huden
hos många
människor[1], där det
leder till svårartat eksem. De allvarliga fallen är särskilt
svåra att behandla, vilket gör kemikalien ännu skadligare.
Förekomst av dimetylfumarat utgör därför en allvarlig
risk.
Man började oroa sig för den farliga kemikalien när det kom in
anmälningar från ett antal myndigheter i medlemsstaterna genom EU:s
varningssystem för andra farliga konsumentvaror än livsmedel
(Rapex).
Anmälningarna gällde soffor, fåtöljer och skor. Kliniska
prov bekräftade att eksem hos människor som kommit i kontakt med
sådana produkter hade orsakats av
dimetylfumarat[2]. Frankrike
och Belgien förbjöd därför ämnet och Spanien
håller på att göra det. Det nya beslut som godkändas idag
kommer att gälla samtliga medlemsstater.
Gällande bestämmelser
Det finns redan ett förbud mot användning av dimetylfumarat vid
tillverkningen av varor i EU, eftersom biocidprodukter som innehåller
dimetylfumarat inte är tillåtna enligt direktivet om biocidprodukter
(98/8/EG). Tillverkare utanför EU kan dock använda de otillåtna
biociderna i de produkter de exporterar till EU. Dagens beslut skyddar
därför EU-konsumenterna från dimetylfumarat i importerade
produkter på samma sätt som de skyddas hemma.
Nya åtgärder i medlemsstaterna
I december 2008 antog Frankrike ett
dekret[3] som förbjuder
import och utsläppande på marknaden av sittmöbler och skodon som
innehåller dimetylfumarat under ett år. Enligt det franska dekretet
ska man också återkalla alla sittmöbler och skor som synbarligen
innehåller dimetylfumarat, eller vars förpackning synbarligen
innehåller dimetylfumarat. I januari 2009 utfärdade Belgien ett
dekret[4] som förbjuder
utsläppande på marknaden av alla artiklar och produkter som
innehåller dimetylfumarat. Spanien överväger att vidta
åtgärder.
Bakrund – Rapex
Rapex är EU:s varningssystem för farliga konsumentvaror som inte
är livsmedel. Det ger möjlighet till snabbt informationsutbyte mellan
medlemsstaterna och kommissionen för att undvika saluföring och
användning av produkter som medför allvarliga hälsofaror och
säkerhetsrisker för konsumenter.
Mer information: http://ec.europa.eu/consumers/safety/rapex/index_en.htm
[1] 	Williams, JDL et al.,
”An outbreak of furniture dermatitis in the U.K.”, British
Journal of Dermatology, nr 159, 2008, s. 233–234.
[2] 	Rantanen, T. (2008).
”The cause of the Chinese sofa/chair dermatitis epidemic is likely to be
contact allergy to dimethylfumarate, a novel potent contact sensitizer”.
British Journal of Dermatology 159, 218–221.
[3]	Ekonomi-, industri- och
sysselsättningsministeriet, dekret av den 4 december 2008 om stopp
för utsläppande på marknaden av sittmöbler och skodon som
innehåller dimetylfumarat, Frankrikes officiella tidning,
10.12.2008, text 17 av 108.
[4]	Folkhälso- och
konsumentskyddsministern, ministerdekret om förbud av utsläppande
på marknaden av artiklar och produkter som innehåller dimetylfumarat,
Belgiens officiella tidning, 12.1.2009.
