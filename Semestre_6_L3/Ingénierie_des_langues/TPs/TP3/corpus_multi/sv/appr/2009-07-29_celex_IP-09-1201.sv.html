IP/09/1201
Bryssel den 29 juli 2009
De allra flesta européer tar hänsyn till produkters miljöpåverkan när de handlar
Fyra av fem européer säger sig ta hänsyn till miljöpåverkan hos de produkter de köper, visar en Eurobarometerundersökning som offentliggörs i dag. Miljöhänsynen var störst i Grekland där mer än 9 av 10 av dem som ingick i undersökningen svarade att en produkts miljöpåverkan spelar en viktig roll när de fattar beslut om inköp. Enligt samma undersökning är européernas åsikter jämnt fördelade vad beträffar producenters information om produkters miljöprestanda, medan nästan hälften menade att en kombination av höjda skatter på produkter som skadar miljön och sänkta skatter för miljövänliga produkter skulle vara det bästa sättet att främja miljövänliga produkter. Det fanns ett starkt stöd för att återförsäljarna bör spela en roll vad gäller att främja miljövänliga produkter och för införande av en obligatorisk klimatmärkning. 
Kommissionens ledamot med ansvar för miljöfrågor, Stavros Dimas, säger: ”Kampen mot klimatförändringar måste föras på alla fronter och alla måste bidra. Det är inte bara företags och regeringars ansvar, utan konsumenterna har också ett ansvar. Genom att köpa miljö- och klimatvänliga produkter skickar enskilda kunder rätt signaler till producenterna, vilka i sin tur svarar genom att producera mer miljövänliga produkter.” 
Produkternas miljöpåverkan är viktig
I den Eurobarometerundersökning som offentliggörs i dag om européernas attityder kring hållbar konsumtion och produktion, säger en överväldigande majoritet av européerna (83 %) att en produkts miljöpåverkan är en viktig aspekt när de väljer vad de ska köpa. I topp ligger grekerna, av vilka 92 % säger att produkternas miljöpåverkan spelar en roll, medan tjeckerna kommer på sista plats med 62 %.
Blandade åsikter om företagens information om deras produkters miljöprestanda
Deltagarnas åsikter var jämnt fördelade vad gäller producenternas information avseende deras produkters miljöprestanda, 49 % ansåg den trovärdig och 48 % ansåg den inte trovärdig. Nederländarna var mest benägna att lita på informationen (78 %), medan bulgarerna var minst benägna (26 %).
Högre skatter på miljöskadliga produkter och lägre skatter på miljövänliga produkter 
Ungefär 46 % av EU-medborgarna ansåg också att det bästa sättet att främja miljövänliga produkter skulle vara att höja skatterna på miljöskadliga produkter och sänka skatterna på miljövänliga produkter. Britterna var mest positiva till ett sådant dubbelt skattesystem medan malteserna var mycket mindre positiva (28 %) och i stället föredrog att enbart sänka skatterna på miljövänliga produkter. 
Återförsäljarnas viktiga roll när det gäller att främja miljövänliga produkter 
De som deltog i undersökningen var mycket positiva till att återförsäljare främjar miljövänliga produkter. Ungefär hälften av EU s medborgare (39 %) ansåg att de borde öka sådana produkters synlighet på hyllorna eller ha en särskild avdelning för miljövänliga produkter sina affärer. En tredjedel (31 %) av européerna sa att det bästa sättet för återförsäljare att främja miljövänliga produkter är att tillhandahålla bättre information till konsumenterna. 
Starkt stöd för koldioxidutsläppsmärkning 
Trots att knappt hälften av européerna säger att miljömärkning kan spela en viktig roll när de fattar beslut om vilka produkter de ska köpa och endast 1 av 10 säger att de totala utsläppen av växthusgaser som en produkt ger upphov till ska anges genom miljömärkning, ansåg ca 72 % av européerna att en etikett som visar produktens klimatpåverkan bör bli obligatorisk i framtiden. Attityderna i frågan varierade kraftigt mellan medlemsstaterna. Tjeckerna var minst positiva (47 %) till en sådan märkning och grekerna stod helhjärtat bakom idén (90 %). 
En klimatmärkning skulle ange den samlade mängden växthusgaser, inbegripet koldioxid, som släpps ut under en produkts livscykel, från produktion till bortskaffande. För närvarande finns det inte några sådana system för hela Europa, men vid miljöministrarnas möte i december 2008 uppmanades kommissionen att undersöka införande av en klimatmärkning.
Bakgrund: Handlingsplan om hållbar produktion och konsumtion
I juli 2008 lade kommissionen fram en handlingsplan som omfattar ett antal förslag om hållbar konsumtion och produktion som kommer att bidra till att förbättra produktens miljöprestanda och öka efterfrågan för mer hållbara varor och mer hållbar produktionsteknik. Ett annat mål är att uppmuntra EU:s industri att dra fördel av möjligheterna till innovation. 
Mer information
Webbplatsen för hållbar konsumtion och produktion: 
http://ec.europa.eu/environment/eussd/escp_en.htm
