IP/09/202
Bryssel den 2 februari 2009Energi-, bank- och
stadstransporttjänster tillgodoser inte konsumenternas
behovTre mycket viktiga tjänster för
många – energi, banktjänster och transporter (tåg, bussar
och spårvagnar) – ställer till flest problem för
konsumenterna enligt en ny EU-rapport som Europeiska kommissionen
offentliggör idag. I EU:s andra årliga resultattavla för
konsumentmarknaderna granskas över tjugo varu- och tjänstemarknader
(bl.a. livsmedel, kläder, skor, finansiella tjänster, energi och
telekommunikation) utifrån fem viktiga konsumentindikatorer: priser,
leverantörsbyte, kundtillfredsställelse, klagomål och
säkerhet. Syftet är att kartlägga vilka marknader som främst
riskerar att fungera dåligt för konsumenterna. Kommissionen kommer
under 2009 att behandla konsumenternas ställning på elmarknaden i en
mer ingående marknadsanalys.
– Jag är mycket bekymrad över att tre tjänster som
är så viktiga för människors vardag får så
dåliga betyg utifrån flera viktiga EU-indikatorer på
konsumentområdet. Eftersom elmarknaden får så stora effekter
på hushållsbudgeten har jag beslutat att den ska undersökas under
2009. EU:s konsumenter förtjänar något bättre, säger
EU-kommissionär Meglena Kuneva.
De viktigaste resultaten
Två huvudtrender på EU-nivå framgår av 2009 års
resultattavla:
1. Bastjänster får dåligt betyg av konsumenterna
Tjänster ställer generellt sett till fler problem för
konsumenterna än traditionella varor. Uppgifter om
kundtillfredsställelse för 19 marknader visar tydliga skillnader
mellan varu- och tjänstemarknaderna. Kundtillfredsställelsen är
särskilt låg när det gäller stads- och landsortstransporter
(tåg, bussar och spårvagnar), energi, fast telefoni och
posttjänster. På samtliga dessa områden är mindre än
60 % av konsumenterna nöjda med tjänsterna. Det finns också
ett tydligt mönster som visar att konsumenterna lämnar in fler
klagomål på tjänster än på varor. Se MEMO/09/44.2. De tre mest problematiska konsumentmarknaderna (utifrån de fem
indikatorerna) är energi, transporter och banktjänster
EnergiMindre än två tredjedelar av konsumenterna är nöjda med
sina energileverantörer.
El- och gasleverantörer får särskilt dåligt betyg
när det gäller rapporterade prisökningar. Omkring
60 % av konsumenterna uppgav att deras energileverantörer hade
höjt priserna, medan bara 3–4 % rapporterade
prissänkningar.
El- och gasmarknaden får också dåligt betyg när det
gäller prisernas jämförbarhet och möjlighet att byta
leverantör. Inom energisektorn bytte konsumenterna leverantör i
minst utsträckning: bara 7 % bytte gasleverantör och
8 % elleverantör.Benägenheten att byta
leverantör framstår som något av det viktigaste i resultattavlan.
På marknader där konsumenterna oftare byter leverantör
rapporterar de mer sällan prisökningar. Detta gäller
bilförsäkringar, där 25 % bytte försäkringsbolag
under de senaste två åren, Internet (22 %) och mobiltelefoni
(19 %). Faktum är att de som får bättre villkor genom att
byta leverantör också bidrar till att förbättra situationen
för alla konsumenter. Att underlätta leverantörsbyte inom
detaljhandeln bör vara en politisk prioritering.
BanktjänsterAv de befintliga uppgifterna om priser framgår tydligt att
banktjänster behöver uppmärksammas. Både avgifter och
räntor skiljer sig betydligt åt mellan medlemsstaterna på ett
sätt som är svårt att förklara. De justerade
konsumentkrediträntorna på lån som löper mellan ett och fem
år varierar mellan 0,21 % i Sverige och 12,12 % i Estland och de
skiljer sig åt efter att kapitalkostnaderna har beaktats.
Inom banksektorn är det särskilt problematiskt med
jämförelser av erbjudanden, möjligheter att byta leverantör
och faktisk andel leverantörsbyten. I genomsnitt bytte 11 % av
kunderna bank under de senaste två åren. Bara 9 % av dem som hade
ett girokonto bytte bank: De som oftast bytte bank var innehavare av
hypotekslån eller investeringsprodukter, men andelen var där bara
13 %.TransporterDe som utnyttjar stads- och landsortstransporter (bussar, tåg
och spårvagnar) var mest missnöjda och stötte på de flesta
problemen. Inte ens hälften av konsumenterna är nöjda med dessa
tjänster. De viktigaste faktorer som leder till missnöje med
marknaderna är priserna och brister i fråga om attraktiva erbjudanden,
inköpsmöjligheter och kundhänsyn.
En av fyra konsumenter hade stött på problem och lämnat
klagomål.Nästa steg
Bland de tre mest problematiska områdena har konsumenterna störst
utgifter för energi (5,7 % av hushållsbudgeten), varav el
står för den största delen (2,1%). Elmarknaden kommer att
behandlas i en uppföljande marknadsundersökning under 2009, där
man närmare kommer att studera konsumentvillkoren för hushållen,
t.ex. erbjudandenas jämförbarhet, otillbörliga affärsmetoder
och fakturering.
Andra viktiga slutsatser
En närmare redogörelse för den fullständiga
resultattavlan finns i det bifogade memo-dokumentet. I rapporten anges t.ex. att
andelen gränsöverskridande detaljhandel har stagnerat och inte
har ökat sedan 2006. Nationella riktmärken tyder på stora
skillnader mellan medlemsstaternas konsumentmarknader och att det särskilt
finns utrymme att förbättra tillämpningen av regelverket och
konsumenternas prövningsmöjligheter.
Mer information: http://ec.europa.eu/consumers/overview/cons_policy/index_en.htm
