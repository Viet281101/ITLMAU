IP/09/ 1731  Bryssel den 18 november 2009 Mer bredband i EU mot alla odds  Över 11 miljoner nya fasta bredbandsuppkopplingar har upprättats det senaste året, och täckningen fortsätter att öka i EU. Enligt en rapport som kommissionen offentliggör i dag hade 24 % av EU:s befolkning bredbandsuppkoppling i juli 2009, vilket är en ökning från 21,6 % i juli 2008. Rapporten visar också att mobilt bredband ökar alltmer i EU. Sedan januari är ökningen 54 %, vilket innebär att täckningen nu är 4,2 %. Sist men inte minst blir uppkopplingarna allt snabbare. 80 % av uppkopplingarna i EU har nu en nedladdningshastighet på 2 Mbit/s eller mer, vilket gör det möjligt att använda Web 2.0 och titta på direktuppspelad video. Detta är en ökning med 5 % jämfört med året innan.  ” Trots den ekonomiska nedgången har EU fortfarande en mycket dynamisk bredbandsmarknad. Ökad konkurrens leder till bättre tjänster, och dagens konsumenter ser bredband som något nödvändigt ”, säger Viviane Reding, EU-kommissionär med ansvar för telekomfrågor. ” Det är en bra utgångspunkt för nästa kommission. Dynamiska marknader för höghastighetsbredband på en konkurrensutsatt gemensam telekommarknad är en strategisk prioritering på EU:s digitala dagordning, som kommissionen håller på att utarbeta. Snabba Internettjänster, via fibernät eller trådlöst, är en förutsättning för en kraftfull digital ekonomi i EU och för en stark europeisk ställning inom ny teknik och nya tillämpningar. Efter att Europaparlamentet och rådet den 5 november enades om ett nytt konkurrensfrämjande regelverk för EU:s telekommarknader (   MEMO/09/491   ), förväntar jag mig att införandet av snabba Internettjänster kommer att intensifieras i alla EU-medlemsstater. EU är helt klart redo för framtidens digitala teknik. ”  Nya siffror som kommission offentliggör i dag visar att antalet bredbandsuppkopplingar ökade även förra året, i genomsnitt med 10,7 % (från juli 2008 till juli 2009) i hela EU, trots den dystra ekonomiska situationen. Den 1 juli 2009 fanns det cirka 120 miljoner fasta bredbandsförbindelser i EU. Av dessa har 11,5 miljoner tillkommit sedan juli 2008.  I Danmark och Nederländerna har närmare 40 % av befolkningen en bredbandsuppkoppling, vilket gör att de fortfarande är världsledande på området. Ökningen saktar dock ned allt eftersom marknaden mättas. Nio EU-länder (förutom Sverige (31,3 %) även Danmark (37,3 %), Nederländerna (36,2 %), Finland (30,7 %), Luxemburg (28,8 %), Storbritannien (28,4 %), Frankrike (27,7 %), Tyskland (27,5 %) och nu även Belgien (27,5 %) ) har fler bredbandsuppkopplingar än USA (25,8 %). Enligt   OECD:s statistik från maj 2009   saktar bredbandsspridningen ned även där. Luxemburg (+18,3 %) och Portugal (+11,7 %) hade en snabbare ökning 2009 än 2008.  Den genomsnittliga marknadsandelen för etablerade telekomoperatörer i EU ligger stadigt på cirka 45 % (högst i Cypern med 80 % och i Luxemburg och Finland med 67 %, lägst i Storbritannien med 27 %). De etablerade operatörernas kontroll över bredbandsmarknaden (inklusive vidareförsäljning av anslutningar) är dock på tillbakagång. Detta beror på att användningen av infrastrukturen nu är konkurrensutsatt eftersom andra operatörer har tillträde till accessnätet. Fullständigt tillträde till accessnätet samt linjedelning utgör 71,4 % av DSL-anslutningarna, jämfört med 65,2 % för ett år sedan. Antalet tillträden till accessnäten ökar, om än långsammare än förra året. Detta sker på bekostnad av vidareförsäljning, som riktar sig till nya aktörer och som kräver låga investeringar. Återförsäljningens andel har minskat från 18,2 % till 10,6 % av DSL-anslutningarna sedan 2008. De nya telekomaktörerna har investerat gradvis och bidragit till att skapa en konkurrenskraftig bredbandsmarknad.  Dagens rapport från kommissionen visar också att EU har bredband  med högre hastigheter och av bättre kvalitet än för ett år sedan. 80 % av bredbandsuppkopplingarna inom EU har en hastighet över 2 Mbit/s (75 % för ett år sedan), vilket är tillräckligt snabbt för direktuppspelad onlinevideo. Över 15 % har en hastighet högre än 10 Mbit/s (10 % högre än i januari 2009). Om dataöverföringshastigheterna är höga får kunderna i allmänhet ett större och bättre urval till ett lägre pris per megabit.  DSL är fortfarande den vanligaste bredbandstekniken i EU med 94 miljoner anslutningar. Tekniken ”fiber till hemmet” ökade med 40 % mellan juli 2008 och juli 2009, men för närvarande utgör den endast 1,75 % av det sammanlagda antalet anslutningar i EU, eftersom den bara finns i ett fåtal länder. Lettland har den största andelen fiberuppkopplingar sett till det totala antalet bredbandsuppkopplingar, följt av Sverige , som har  det största antalet fiberuppkopplingar. Mobilt bredband (som ger tillgång till Internet via bärbara datorer) ökar förutom i Sverige (12,6 %) särskilt i Österrike (13,8 %), Portugal (10,8 %) och Irland (8,3 %) . Den aktuella täckningen för mobilt bredband i EU är 4,2 %, vilket är en ökning med 54 % sedan januari 2009. Bakgrund  Tillgången till bredband är en av de viktigaste indikatorerna på utvecklingen när det gäller informations- och kommunikationsteknik (   IP/08/1422   ). Två gånger om året rapporterar kommissionen om utvecklingen när det gäller bredbandsmarknaderna i EU, med hjälp av uppgifter som validerats av medlemsstaterna (   IP/08/1831   ). Denna rapport finns tillgänglig på följande webbplats:    http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
