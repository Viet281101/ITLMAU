IP/09/348
Bryssel den 4 mars 2009Allmänna rapporten om Europeiska
unionens verksamhet 2008Europeiska kommissionen offentliggör nu
Allmänna rapporten om Europeiska unionens verksamhet under 2008. Det var
ett år då EU visade sin förmåga att reagera snabbt och
effektivt på den internationella finanskrisen, klimatförändringen
och flera internationella konflikter, och ofta var en av de mest synliga
aktörerna på den globala politiska scenen. Det institutionella arbetet
dominerades av processen för ratificering av Lissabonfördraget, en
process som bromsades upp när nejsidan segrade i den irländska
folkomröstningen på våren, men fick ny fart i och med Europeiska
rådets möte i december.
I samband med att Allmänna rapporten för 2008 presenterades gjorde
kommissionens ordförande José Manuel Barroso följande uttalande:
”De europeiska institutionerna, som nu varit verksamma i femtio år,
har under 2008 verkligen fått visa sin kapacitet att agera snabbt
inför internationella utmaningar. Året har också inneburit ett
styrkebesked för Europeiska och monetära unionen, som med sina tio
år också firar ett jubileum, då man har kunnat se vilket skydd
euron utgör vid en global finansiell kris.”
Allmänna rapporten omfattar arbetet inom alla EU:s institutioner och
organ, och har till syfte att ge en överblick över de viktigaste
händelserna och tendenserna under det gångna året. 
År 2008 präglades som sagt av många och stora utmaningar, som
medlemsstaterna och institutionerna tillsammans reagerade på. EU intog en
central roll i arbetet för konkreta och genomgripande reformer inom det
internationella finanssystemet. För att mildra finanskrisens effekter
på de europeiska ekonomierna vidtogs nödåtgärder som syftade
till att samordna de europeiska reaktionerna på den globala krisen. Den
ekonomiska återhämtningsplanen för Europa innehåller en rad
åtgärder på kort sikt för att stimulera efterfrågan och
därmed bidra till att värna om sysselsättningen och
återupprätta förtroendet. Planen innehåller också ett
antal snabba, riktade och tidsbegränsade finanspolitiska åtgärder
till ett värde av omkring 200 miljarder euro, motsvarande 1,5 % av unionens
samlade bruttonationalprodukt (BNP).
Institutionerna har också gjort omfattande åtaganden under 2008
när det gäller årets andra stora fråga, nämligen
utformningen av en europeisk energipolitik som tar hänsyn till
klimatförändringen. Vid Europeiska rådets möte i december
nådde man överenskommelser om ett ambitiöst
åtgärdspaket på energi- och klimatområdet, som ska göra
det möjligt för EU att minska utsläppen av växthusgaser med
minst 20 % och höja andelen förnybar energi till 20 % av
energikonsumtionen före år 2020.
En annan viktig händelse under 2008 var ratificeringsprocessen för
Lissabonfördraget. Irland anordnade som enda land en folkomröstning
den 12 juni, som resulterade i en övervikt för nejsidan med 53,4 %.
Det blev dock möjligt att bryta det dödläge som uppstått: EU
har föresatt sig att genom rättsligt bindande förklaringar
klargöra de aspekter av fördraget som vållar bekymmer i Irland,
som för övrigt kommer att anordna en ny folkomröstning under 2009
innan den sittande kommissionens mandatperiod löper ut. 
Utrikespolitiken har intagit en viktig plats på EU:s dagordning under
2008, med bl.a. projektet att skapa en union för Medelhavsområdet,
utvecklingen av den s.k. Svartahavssynergin samt partnerskapet med länderna
i Östeuropa. Att bidra till lösningen av den öppna konflikten i
Georgien och att skapa en tryggare energiförsörjning blev också
viktiga prioriteringar för EU under året.
Rapporten omfattar ca
250 sidor och beskriver utvecklingen inom olika verksamhetsområden enligt
en uppdelning på de fyra strategiska mål som kommissionen formulerade
i början av sin mandatperiod: välstånd,
solidaritet, säkerhet samt Europa som global partner.
Därutöver ägnas tre övergripande kapitel åt arbetet
inom EU:s institutioner och organ, budget och ekonomisk verksamhet respektive
allmänna politiska och ekonomiska ramar för gemenskapspolitiken. I det
sistnämnda kapitlet betonas bland annat de framsteg som gjorts under 2008 i
fråga om viktiga mål som bättre lagstiftning och minskad
administrativ börda på företagen.
Allmänna rapporten publiceras på Europeiska unionens 22 officiella
språk, och är tillgänglig via Europaservern: http://europa.eu/generalreport/sv/welcome.htm.
Inom kort kommer den också att börja säljas vid de olika
försäljningsställena för Europeiska unionens
publikationer.
