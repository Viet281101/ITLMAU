IP/09/1686  Br yssel den 9 november 2009   16  % av européerna har upplevt diskriminering – ny opinionsundersökning   Ungefär en sjättedel av befolkningen i Europa har utsatts för diskriminering under det gångna året enligt en ny opinionsundersökning som offentliggörs idag av Europeiska kommissionen. Samtidigt tror 64 % av européerna att den ekonomiska nedgången kommer att leda till ökad åldersdiskriminering på arbetsmarknaden. De senaste Eurobarometerresultaten publiceras inför det europeiska toppmötet om lika möjligheter som äger rum i Stockholm den 16‑17 november.  – Diskriminering är fortfarande ett problem i hela Europa och människors uppfattning om detta har inte ändrats nämnvärt sedan förra året, säger kommissionären med ansvar för lika möjligheter, Vladimír Špidla. Det är oroväckande att åldersdiskrimineringen anses öka som en följd av den ekonomiska nedgången. Resultaten visar att vi trots framstegen har en lång väg att gå när det gäller att göra människor mer medvetna om sin rätt till likabehandling, särskilt på nationell nivå, och se till att ” lika möjligheter ” inte bara är tomma ord utan blir verklighet.  Intervjupersonernas personliga erfarenheter av diskriminering skiljer sig inte i någon större utsträckning från föregående års undersökning, och ålder är den vanligaste diskrimineringsgrunden (6 % av deltagarna). Sammantaget anser 16 % av européerna att de utsatts för diskriminering (på grund av ras, religion, ålder, funktionshinder eller sexuell läggning) under 2009, dvs. samma andel som 2008.  Dock råder uppfattningen att diskriminering på grund av ålder och funktionshinder har ökat kraftigt. 58 % av européerna anser att åldersdiskriminering är vanligt förekommande i deras land (jämfört med 42 % 2008), medan 53 % framhåller diskriminering på grund av funktionshinder (45 % 2008). Det finns också ett tydligt samband med den aktuella ekonomiska situationen – 64 % tror att den ekonomiska nedgången kommer att leda till ökad åldersdiskriminering på arbetsmarknaden. Detta kan avspegla den ökande arbetslösheten bland ungdomar i många EU-länder till följd av det ekonomiska läget och kan även vara ett tecken på ökad medvetenhet om dessa former av diskriminering.  Totalt sett har en tredjedel av befolkningen i Europa kunskap om sina rättigheter i händelse av diskriminering eller trakasserier. Denna siffra döljer dock betydande skillnader mellan länderna. Sedan den senaste undersökningen 2008 har medvetenheten ökat i Storbritannien (+8 punkter), Frankrike (+7), Irland och Sverige (+6 vardera), men minskat i Polen (‑12) och Portugal (-11).  Att öka medvetenheten är en långsiktig process som kräver gemensamma insatser på europeisk och nationell nivå, där viktiga aktörer som de nationella organen för likabehandling deltar. Europeiska kommissionen bidrar till arbetet genom informationskampanjen ” För mångfald. Mot diskriminering ” som genomförs i hela Europa, genom finansiering av nationella informationsprojekt inom Progress-programmet samt tidigare genom Europeiska året för lika möjligheter 2007.  När det gäller att anmäla diskrimineringsärenden skulle de flesta européer först kontakta polisen (55 %), medan 35 % skulle kontakta ett organ för likabehandling och 27 % en facklig organisation. Förtroendet för de olika organisationer som arbetar med diskrimineringsfrågor varierar starkt mellan länderna.  Det är positivt att undersökningen belyser de sociala mekanismer som kan användas för att bryta diskrimineringsmönster. Rapporten visar att sociala nätverk utbildning och informationsinsatser bidrar till att skapa större acceptans för mångfald. Insatser och politiska riktlinjer som är i samklang med denna verklighet kommer utan tvekan att bidra ytterligare till att bekämpa diskriminering och främja mångfald. Bakgrund  Den 16–17 november 2009 anordnar det svenska ordförandeskapet i EU och Europeiska kommissionen EU:s tredje toppmöte för lika möjligheter i Stockholm. Detta årliga möte syftar till att lyfta fram frågor som rör diskriminering och mångfald och sätta dem överst på EU:s och de nationella regeringarnas dagordningar och till att dela med sig av kunskap och erfarenhet för att utveckla nya sätt att motverka alla former av diskriminering.  Detta är den tredje särskilda Eurobarometerundersökningen om diskriminering i Europa och syftar till att visa hur människors uppfattning och åsikter har ändrats under de senaste åren. Den senaste undersökningen gjordes mellan den 29 maj och den 15 juni 2009, och man intervjuade 26 756 personer i 30 europeiska länder (27 EU-medlemsstater och de tre kandidatländerna). Då ställdes även frågor om den ekonomiska nedgångens konsekvenser för diskrimineringens utbredning enligt intervjupersonernas egen uppfattning. För första gången deltog också de tre kandidatländerna i undersökningen: Kroatien, den f.d. jugoslaviska republiken Makedonien (Fyrom) och Turkiet. Tidigare undersökningar gjordes under 2006 och 2008.  Mer information    MEMO/09/495     Den s ärskilda Eurobarometerundersökningen om diskriminering – sammanfattning, rapport och nationella faktablad     http://ec.europa.eu/public_opinion/archives/eb_special_en.htm     Tredje toppmötet om lika möjligheter – Samarbete för lika möjligheter    http://ec.europa.eu/social/main.jsp?catId=88&amp;langId=en&amp;eventsId=220&amp;furtherEvents=yes     Åtgärder mot diskriminering    http://ec.europa.eu/antidiscrimination       www.stop-discrimination.info     Prenumerera på Europeiska kommissionens kostnadsfria nyhetsbrev om sysselsättning, socialpolitik och lika möjligheter (via e-post)   http://ec.europa.eu/social/e-newsletter
