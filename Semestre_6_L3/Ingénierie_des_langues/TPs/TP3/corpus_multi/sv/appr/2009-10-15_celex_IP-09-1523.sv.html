IP/ 09/1523   Bryssel den 15 oktober 2009  EU och Sydkorea ingår frihandelsavtal  EU:s handelskommissionär Catherine Ashton och Sydkoreas handelsminister Kim Jong-hoon paraferade i dag ett frihandelsavtal som är det hittills mest omfattande handelsavtal som EU har ingått med ett tredjeland. Avtalet beräknas vara värt upp till 19 miljarder euro i ny handel och kommer att avlägsna inte bara praktiskt taget alla tullar mellan de två ekonomierna utan också många icke-tariffära handelshinder. Avtalet kommer att skapa nytt tillträde till marknader för tjänster och investeringar och innebär också betydande framsteg inom områden som immaterialrätt, upphandling, konkurrenspolitik samt handel och hållbar utveckling. Frihandelsavtalet – och ett nytt ramavtal – signalerar en betydande förstärkning av relationerna mellan EU och Sydkorea.  – Detta är EU:s första frihandelsavtal för det tjugoförsta århundradet. Avtalet skapar starka ekonomiska band med en annan utvecklad ekonomi och nya marknadsmöjligheter för europeiska företag inom tjänste-, tillverknings- och jordbrukssektorerna. Det här avtalet är särskilt viktigt i det nuvarande ekonomiska klimatet och det bidrar till att bekämpa den ekonomiska nedgången och skapa nya jobb, sade EU-kommissionär Catherine Ashton efter att ha paraferat avtalet i Bryssel.  En av de största fördelarna med avtalet för EU är att man snabbt avskaffar tullar på 1,6 miljarder euro som läggs på varor som exporteras till Sydkorea. Avtalet omfattar också de viktigaste icke-tariffära handelshindren, inklusive bestämmelser och standarder i branscher som är av intresse för EU, t.ex. bilindustrin, läkemedelsindustrin och hemelektronik. I tjänstesektorer som telekommunikation, miljötjänster, rättsliga och finansiella tjänster och sjöfart förväntas några av de största fördelarna, eftersom Sydkorea har åtagit sig att liberalisera dessa sektorer.  Paraferingen av frihandelsavtalet innebär att förhandlingarna har mynnat ut i en stabil juridisk text som Europeiska kommissionen formellt kommer att lägga fram för EU-medlemsstaterna i början av 2010. Efter det att ordförandeskapet och kommissionen har undertecknat avtalet kommer det att läggas fram för Europaparlamentet för godkännande. Avtalet förväntas träda i kraft under andra halvåret 2010. Bakgrund  Under 2008 uppgick varuhandeln mellan EU och Sydkorea till ungefär 65 miljarder euro. EU har för närvarande ett underskott i varuhandeln med Sydkorea, även om tendenserna visar att den sydkoreanska marknaden erbjuder betydande tillväxtmöjligheter. Till exempel steg EU:s bilförsäljning till Sydkorea med totalt 78 % i sålda enheter (39 % i värde) mellan 2005 och 2008. För produkter som kemikalier, läkemedel, bildelar, industrimaskiner, skor, medicinsk utrustning, icke-järnmetaller, järn och stål, läder och pälsvaror, trä, keramik och glas har EU ett kraftigt handelsöverskott. Sydkorea är också en av de viktigaste exportmarknaderna för EU:s lantbrukare – försäljningen uppgår årligen till över 1 miljard euro. När det gäller tjänster har EU ett handelsöverskott på 3,3 miljarder euro med Sydkorea, eftersom man exporterade för 7,2 miljarder och importerade för 3,9 miljarder euro under 2007.  Mer information om frihandelsavtalet finns i   memo 09/452   .
