IP/09/ 1397   Bryssel den 30 september 2009 EU-kommissionen välkomnar USA:s initiativ till en mer oberoende, demokratisk och internationell förvaltning av Internet EU-kommissionären för informationssamhället och medier, Vivian Reding, välkomnade nyheten att ICANN, som har huvudansvaret för förvaltningen av domännamn på Internet, kommer att bli öppnare och kunna ställas till svars inför de miljarder som använder Internet i världen. Hittills har USA:s handelsdepartement ensamt stått för granskningen av det USA-baserade ICANN (Internet Corporation for Assigned Names and Numbers). Från och med den 30 september blir det ändring på detta och granskningen kommer hädanefter att göras av ICANN:s mellanstatliga rådgivande kommitté (GAC) och ICANN självt, med stöd av regeringar runtom i världen. EU-kommissionen har sedan 2005 krävt en reform av förvaltningen av Internets viktigaste globala resurser. Detta är nödvändigt om vi ska kunna slå vakt om centrala allmänna mål som yttrandefrihet och stabila affärstransaktioner online. EU-kommissionen ser det som sin plikt att i nära samarbete med de 27 medlemsstaterna följa upp och stödja de reformer som presenterades idag.  ” Jag välkomnar den amerikanska administrationens beslut att anpassa ICANN:s centrala roll inom Internetförvaltningen till det tjugoförsta århundradets verklighet i en globaliserad värld,” sa EU-kommissionär Reding.  ”Internetanvändare över hela världen kan nu förlita sig på att ICANN:s beslut rörande domännamn och Internetadresser kommer att bli mer oberoende och tar hänsyn till allas intressen. ICANN:s arbete kommer regelbundet att granskas av externa granskningspaneler. Om reformen sker på ett effektivt och öppet sätt kan den få ett brett stöd av allmänhet, företag och regeringar.”  ”EU-kommissionen ser det som sin plikt att förverkliga reformen genom att arbeta tillsammans med våra partner i regeringar, företag och ute i samhället. Vi kommer att vara aktiva i ICANN:s mellanstatliga rådgivande kommitté och i den kommande reformen av denna. Nu gäller det att effektivisera kommittén (som får större inflytande) och dess arbete samt att stärka dialogen mellan regeringar, företag och samhälle ytterligare med hjälp av forumet för förvaltning av Internet. Vi kommer också att vara uppmärksamma på vad ICANN:s arbete innebär för konkurrensen. Jag vill också uppmuntra alla parter att aktivt utforska möjligheterna till starkare externa mekanismer för överklagande av beslut som fattats av ICANN:s styrelse.  För ICANN:s del ser det nu betydligt bättre ut på papperet, både vad gäller oberoendet och ansvarsfrågan. Nu måste vi alla samarbeta för att se till att det blir så även i praktiken.”  Det blev idag känt att det samförståndsavtal ( Joint Project Agreement ) som för närvarande innebär att USA:s handelsdepartement ensidigt granskar ICANN:s beslut inte kommer att förlängas efter den 30 september 2009. Det kommer att ersättas av en gemensam ”ansvarsförsäkran” undertecknad av USA:s regering och ICANN, vilket innebär en viktig reform av de nuvarande förvaltningsavtalen . De viktigaste reformerna av ICANN:    Större oberoende från regelbunden ensidig granskning av en regering. Beslut som fattas av ICANN påverkar Internetanvändare i hela världen och därför måste alla dessa intressen tillvaratas.    Ett ansvar utåt som involverar oberoende granskningspaneler som tillsätts gemensamt av GAC och ICANN. GAC är öppet för regeringar och offentliga myndigheter i hela världen och bistår ICANN:s styrelse med rådgivning rörande de offentliga aspekterna av ICANN:s verksamhet. Granskningspanelerna kommer regelbundet att granska ICANN:s arbete i förhållande till deras offentliga åtaganden. Internet spelar en avgörande roll för ekonomier och samhällen i hela världen. EU-kommissionen och medlemsstaterna har under många år deltagit aktivt i ICANN:s beslutsfattande för att se till att europeiska värden som yttrandefrihet, personlig integritet, konsumentskydd och säkerhet tas tillvara på Internet.    I juni 2009 utfärdade EU-kommissionen ett policydokument där man begärde större ansvarsskyldighet för ICANN gentemot det internationella samhället, större öppenhet i beslutsfattandet och en tydligare roll för regeringarna i utformningen av de offentliga aspekterna av ICANN:s policy (   IP/09/951   ). Dagens tillkännagivande visar att USA på många områden är av samma uppfattning och har samma målsättning som vi. Nästa etapp  En annan viktig fråga när det gäller Internetförvaltningen är forumet för förvaltningen av Internet och dess fortlevnad. Forumet infördes till att börja med för en femårsperiod och det första mötet hölls 2006. Det har visat sig vara en unik plats för diskussion mellan alla som deltar i förvaltningen av Internet. EU-kommissionen vill att forumet ska få finnas kvar, eftersom det är den enda plats där alla Internetrelaterade ämnen kan tas upp av ett brett spektrum av intressenter från hela världen, inklusive parlamentariker. Bakgrund  För att Internettrafiken ska nå fram krävs domännamn och adresser. Den organisation som ansvarar för utformningen av policyn för den globala samordningen av domännamnssystem (DNS) är ICANN, ett privatägt, icke vinstdrivande USA-företag baserat i Kalifornien. Sedan ICANN skapades 1998 har det drivits enligt en rad samförståndsavtal med USA:s regering, innehållande närmare föreskrifter om företagets mål i fråga om DNS-policyn. Det senaste samförståndsavtalet (kallat Joint Project Agreement ) löper ut den 30 september 2009. I maj presenterade EU-kommissionär Viviane Reding sin syn på framtidens Internetförvaltning i ett videomeddelande (   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
