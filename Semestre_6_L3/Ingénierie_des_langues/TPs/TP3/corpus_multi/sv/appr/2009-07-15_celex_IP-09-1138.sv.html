IP/09/1138 Bryssel den 15 juli 2009 Kommissionen föreslår viseringsfria resor för medborgare från västra Balkan  Europeiska kommissionens åtagande sedan många år tillbaka om viseringsfria resor för medborgare i västra Balkan bekräftades idag genom antagandet av ett förslag om att bevilja viseringsfria resor för medborgare från f.d. jugoslaviska republiken Makedonien, Montenegro och Serbien. Detta förslag gör det möjligt för medborgarna från dessa tre länder att resa till Schengenländerna   1   med de nya biometriska passen. Kommissionens förslag ska godkännas av rådet efter samråd med Europaparlamentet. Kommissionen är fast besluten att liberalisera viseringsbestämmelserna också för medborgarna från Albanien och Bosnien och Hercegovina. Dessa länder har dock ännu inte uppfyllt villkoren i kommissionens förslag. Om reformtakten bibehålls och om alla villkor är uppfyllda kan kommissionen komma att lägga fram ett nytt förslag i mitten av 2010 som omfattar dessa länder.  Jacques Barrot, kommissionens vice ordförande med ansvar för rättvisa, frihet och säkerhet gjorde följande uttalande när han lade fram kommissionens förslag: ”Vårt förslag är en verkligt god nyhet för medborgarna i västra Balkan, särskilt för dem i f.d. jugoslaviska republiken Makedonien, Montenegro och Serbien. Jag vet hur mycket viseringfria resor betyder för dem. Dagens förslag är ett resultat av det intensiva och hårda arbete som myndigheterna och medborgarna i dessa länder har genomfört för att uppfylla villkoren. Jag gratulerar dem till deras resultat”.  Kommissionsledamoten med ansvar för utvidgning, Olli Rehn, tillade att ”det är vår målsättning och fasta övertygelse att Albanien och Bosnien och Hercegovina snart kommer att följa efter. Färdplanen gäller fortfarande och det är klart genomförbart om dessa länders myndigheter helt ställer in sig på att uppnå detta mål. Om framstegen fortsätter med samma hastighet är jag övertygad om att båda länderna snart kommer att ha hunnit ikapp sina grannländer. Om alla villkor är uppfyllda kan kommissionen komma att lägga fram ett nytt förslag, som omfattar dessa länder, i mitten av 2010”.  Att garantera viseringsfria resor är hörnstenen i EU:s integrationspolitik för västra Balkan. Genom att underlätta direkta personkontakter ökar man affärsmöjligheterna och ger medborgarna i regionen möjlighet att bättre lära känna EU. Viseringsfria resor är dock bara möjliga om de nödvändiga säkerhetskraven är uppfyllda. Därför inledde kommissionen en dialog om liberalisering av viseringsbestämmelserna med länderna i västra Balkan. På grundval av de färdplaner som kommissionen lade fram har länderna gjort stora framsteg vad gäller att förbättra passäkerheten, stärka gränskontrollerna, förstärka de institutionella ramarna för att bekämpa organiserad brottslighet och korruption samt när det gäller externa förbindelser och grundläggande rättigheter.  Kommissionen har grundligt övervakat ländernas förberedelser. Villkoren är desamma för vart och ett av länderna. F.d. jugoslaviska republiken Makedonien uppfyller de villkor som krävs. För Serbien och Montenegro beror ikraftträdandet av viseringsundantaget på om dessa länder uppfyller alla resterande kriterier i sina respektive färdplaner senast den dag när rådet antar detta förslag. Albanien och Bosnien och Hercegovina måste fortsätta sina insatser för att få en positiv rekommendation från kommissionen.  I Albanien och Bosnien och Hercegovina förekommer fortfarande brister vad gäller kampen mot organiserad brottslighet och korruption, åtgärderna mot svagheter i förfarandet för utfärdande av pass samt på områdena gränsförvaltning och migrationshantering.   Medborgarna i Kosovo (enligt FN:s säkerhetsråds resolution nr 1244/99) kommer ännu inte heller att omfattas av liberaliseringen av viseringsbestämmelserna. De tekniska kraven för detta är ännu inte uppfyllda på Kosovos territorium. Kommissionen kommer i detta avseende att fortsätta ett nära samarbete med myndigheterna i Serbien och Kosovo och utforska alternativ för att hitta en framtida lösning på visumfrågan.  Närmare upplysningar om vice ordförande Jacques Barrots verksamhet finns på hans webbplats:     http://ec.europa.eu/commission_barroso/barrot/welcome/default_en.htm      1 :  Alla EU-medlemsstater förutom Förenade kungariket och Irland, samt Schweiz, Norge och Island.
