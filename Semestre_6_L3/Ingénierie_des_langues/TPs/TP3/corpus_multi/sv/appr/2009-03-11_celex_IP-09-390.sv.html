IP/09/390
Bryssel den 11 mars 2009Sjösäkerhet: bättre
förebyggande av sjöolyckorEfter den överenskommelse som nåddes
genom förlikning i december förra året godkändes det tredje
sjösäkerhetspaketet slutgiltigt av Europaparlamentet den 11 mars.
Paketet har redan godkänts av rådet.
”Jag är särskilt glad över överenskommelsen mellan
parlamentet och rådet. Det här är ett stort steg i riktning mot
bättre förebyggande av sjöolyckor och ett större ansvar
för alla aktörer i sektorn”, säger kommissionens vice
ordförande Antonio Tajani. ”Åtgärdspaketet kompletterar och
uppdaterar gällande EU-lagstiftning och är en kraftfull
åtgärd med anledning av allmänhetens ökande oro”,
tillägger han. 
EU kommer nu att införa en helt omarbetad ordning för
fartygskontroll i hamnar. Bestämmelserna gör det möjligt att
systematiskt och oftare inspektera fartyg som är förknippade med
risker. Det är också möjligt att definitivt förbjuda att de
värsta fartygen anlöper hamnar i EU.
Bestämmelserna om EU-erkännande av organ som har rätt att
certifiera fartyg på medlemsstaternas vägnar kommer att skärpas.
Det kommer att fastställas strängare normer för
klassificeringssällskapens arbete. Till stöd för detta kommer det
att införas ekonomiska sanktioner och inrättas en instans för
certifiering av deras system för kvalitetskontroll.
Verktygen för övervakning av trafiken utmed EU:s kuster kommer att
förbättras. Allt elektroniskt utbyte av uppgifter om sjöfarten
mellan medlemsstaterna kommer att ske via systemet SafeSeaNet. Det kommer att
inrättas ett EU-centrum för långdistansövervakning av
fartyg. Fiskefartygen kommer att skyddas bättre mot kollisioner och det
kommer att garanteras att beslut om mottagande av fartyg i nöd på
skyddade platser fattas på ett oberoende sätt.
Även de undersökningar som genomförs efter olyckor ska
kännetecknas av oberoende. Genom att det införs en gemensam metod
för undersökningar och upprättas en gedigen databas kommer man
att kunna samla in ovärderlig information om gjorda erfarenheter som kan
bidra till förebyggandet av framtida olyckor.
Det är framför allt flaggstaternas myndigheter som ansvarar
för de förebyggande åtgärderna. Myndigheterna måste
granskas i enlighet med den modell som godkänts av Internationella
sjöfartsorganisationen (IMO) och de måste vara
kvalitetscertifierade.
Alla fartyg som anlöper hamnar i EU måste vara
försäkrade. Försäkringen ska uppgå till takbeloppen
för ansvarsbegränsning, dvs. de gränser som fastställs i
IMO:s konvention om begränsning av sjörättsligt
skadeståndsansvar från 1996. Endast 20 % av världens flotta
omfattas i dag av den här konventionen, men alla fartyg som anlöper
hamnar i EU måste följa denna regel.
Slutligen införs i EU-lagstiftningen också ansvars- och
försäkringsordningen från en internationell konvention som
godkänts inom ramen för IMO (Atenkonventionen om skadeersättning
för passagerare). Detta kommer att medföra att det inom fyra år
finns ett tillräckligt och identiskt skydd för alla medborgare
när det gäller internationella resor. Skyddet kommer successivt att
utvidgas till resor inom ett och samma land. 
Se även MEMO/09/105
