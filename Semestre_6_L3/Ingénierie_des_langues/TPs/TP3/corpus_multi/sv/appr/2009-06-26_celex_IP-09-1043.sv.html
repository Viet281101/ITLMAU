IP/09/ 1043  Bryssel den 26 juni 2009 Internationella dagen mot narkotikamissbruk den 26 juni 2009 – EU startar sin kampanj  Visste du att omkring 12 miljoner människor i EU använder eller någon gång har prövat kokain? Visste du att i genomsnitt en EU-medborgare dör varje timme av en överdos? Visste du att 7 000–8 000 personer i Europa dör varje år av narkotikarelaterade orsaker? Mot bakgrund av denna allvarliga situation startar Europeiska kommissionen i dag en ny upplysnings- och informationskampanj – EUROPEAN ACTION ON DRUGS – med huvudsyftet att mobilisera samhället och öka kunskaperna om narkotikasituationen i Europeiska unionen.  Kampanjen bygger på principen om gemensamt ansvar och ska uppmuntra alla – organisationer, privatpersoner och yrkesutövare, ja företrädare för hela samhället – att underteckna en utfästelse och förbinda sig att på något sätt ta sig an narkotikaproblemet. Kampanjen lanseras i dag officiellt av Jacques Barrot, vice ordförande i kommissionen, tillsammans med Nikos Aliagas, journalist och medieperson, och Jerzy Owsiak, journalist och samhällsdebattör, vid ett evenemang där omkring 120 berörda parter i EU deltar. – En av prioriteringarna i EU:s nya handlingsplan mot narkotika (2009–2012), där denna kampanj ingår som en viktig del, är att uppmana de europeiska organisationerna och medborgarna att vara aktiva. Genom den här kampanjen når vi ut till EU-medborgarna i deras vardag och ger dem möjlighet att lämna synpunkter och förbinda sig till insatser, säger Jacques Barrot, EU-kommissionär med ansvar för frågor som rör rättvisa, frihet och säkerhet.  I dag lämnar följande 21 organisationer samt enskilda medborgare utfästelser i samband med kampanjen:     Föräldraföreningen vid Europaskolan I i Bryssel (Belgien)     Rådet mot narkotikamissbruk (Cypern)   ETHIAS (Belgien)   FESAT – Europeiska stiftelsen för hjälplinjer för narkotikafrågor (EU)   FNAPT – Nationella förbundet för narkotikaförebyggande (Frankrike)   Stiftelsen Villa Maraini (Italien)   Stiftelsen La Caixa (Spanien)   Stiftelsen WOSP – icke-statlig välgörenhetsorganisation – Jerzy Owsiak (Polen)   FPAT – Förbund för sociala institutioner som arbetar med att förebygga narkotikamissbruk (Portugal)   ICOS – International Council on Security and Development (EU)   Le Phare – familjer och missbruk (Frankrike)   Londons narkotikapolitiska forum (Storbritannien)   Kommunala rådet mot narkotikamissbruk, Blagoevgrad (Bulgarien)   Jugendhaus, ideell förening i Petange (Luxemburg)   PREV CENTRUM (Tjeckien)   PREVNET (EU)   Scoutgruppen Qrendi (Malta)   A-klinikstiftelsens tidskrift Tiimi (Finland)   YSPDB – Ungdomsorganisation för fred och utveckling på Balkan (Bulgarien)   WOCAD – Kvinnoorganisationernas samarbetsråd i alkohol- och narkotikafrågor (Sverige)   Europeiska centrumet för kontroll av narkotika och narkotikamissbruk    Från och med idag kan enskilda medborgare och organisationer i EU delta i kampanjen, ge sin verksamhet en europeisk dimension och synliggöra sitt arbete och kan samtidigt bättre göra sig en bild av hur deras dagliga verksamhet, sociala ansvar och samhälle kan öka kunskaperna och engagemanget när det gäller narkotika och farorna med drogmissbruk. På webbplatsen  www.action-drugs.eu  välkomnar Europeiska kommissionen specifika och kreativa insatser på olika nivåer i hela EU, som leder till positiva effekter när det gäller narkotikarelaterat beteende eller ökar kunskaper om narkotika och farorna med narkotikamissbruk. Mer information om vice ordförande Barrots arbete finns på följande webbplats:    http://ec.europa.eu/commission_barroso/barrot/welcome/default_sv.htm
