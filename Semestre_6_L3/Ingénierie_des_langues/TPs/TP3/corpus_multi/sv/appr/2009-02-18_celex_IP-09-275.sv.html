IP/09/275
Bryssel den 18 februari 2009Kommissionen vill inrätta en europeisk
byrå för samarbete i asylfrågorKommissionen antog idag ett förslag om
inrättande av en europeisk byrå för samarbete i asylfrågor.
Europeiska rådet har efterfrågat förslaget, som utgör ett
led i den europeiska pakten för invandring och asyl. Förslaget
gör det möjligt att snabbt inrätta en operativ byrå som ska
samordna och stärka samarbetet mellan medlemsstaterna i asylfrågor och
verka för att närma de olika nationella arbetssätten till
varandra. Byrån kan också underlätta tillnärmningen av de
olika bestämmelser i asylfrågor som idag finns i EU. 
Vice ordförande Jacques Barrot, kommissionsledamot med ansvar
för frihet, säkerhet och rättvisa säger: "Vi arbetar aktivt
för en gemensam europeisk asylpolitik. I detta sammanhang är det
viktigt med tillnärmning inte bara av våra olika lagstiftningar utan
även av arbetsmetoderna. De myndigheter i medlemsstaterna som prövar
asylärenden måste få konkret hjälp som motsvarar deras behov
i det dagliga praktiska arbetet. Byråns stödgrupper kan också
underlätta gemensamma lösningar i nödsituationer, t.ex. vid
massiv tillströmning av asylsökande."
Dagens asylpraxis visar i praktiken på stora skillnader mellan hur
ansökningar om internationellt skydd prövas i medlemsstaterna. I vissa
medlemsstater har en irakisk medborgare t.ex. 71 % chans att beviljas
skydd, medan chansen i andra medlemsstater bara är 2 %. Enligt den
strategiska plan för asylpolitiken som kommissionen antog i juni 2008 ska
EU-lagstiftningen i asylärenden kompletteras och ändras på ett
omfattande sätt. Arbetet har redan inletts men bör stödjas av mer
administrativt samarbete mellan medlemsstaterna så att de olika nationella
arbetsmetoderna kan närmas till varandra. 
Den nya byrån ska stödja medlemsstaternas insatser för en mer
konsekvent och rättvis asylpolitik, t.ex. genom att hjälpa till med
att utarbeta goda metoder, organisera utbildning på EU-nivå eller
underlätta tillgången till information om ursprungsländerna.
Byrån ska också samordna grupper av nationella experter som på
begäran kan bistå medlemsstater som ställs inför massiva
inflöden av asylsökande. Byrån ska också genom vetenskapligt
och tekniskt stöd bidra till att utveckla asylpolitiken och
lagstiftningen.
Den nya byrån utformas som en oberoende europeisk byrå. I den
styrelse som ska leda byrån kommer även kommissionen och
medlemsstaterna att vara företrädda. Byrån ska verka i nära
samarbete med medlemsstaternas asylprövningsinstanser och med FN:s
flyktingkommissariat. Ett rådgivande forum ska inrättas för att
föra en dialog med det civila samhället. 
Om kommissionens förslag antas snabbt skulle byrån kunna
inrättas och inleda sin verksamhet redan 2010. Dess säte ska
inrättas i någon av EU:s medlemsstater efter beslut av stats- och
regeringscheferna.
