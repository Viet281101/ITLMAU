IP/09/617
Bryssel den 22 april 2009Fiske: En allmän diskussion om den
gemensamma fiskeripolitikens framtidEuropeiska kommissionen antar idag en grönbok
om den gemensamma fiskeripolitikens framtid. I grönboken konstateras att
den nuvarande politiken har brister och att det bör inledas ett brett
samråd om hur bristerna bäst kan åtgärdas. Fiskare och andra
berörda parter inom sektorn, forskare, det civila samhället och
allmänheten uppmanas därför att komma med synpunkter och
förslag kring hur den framtida fiskeripolitiken inom EU bör utformas.
Förslagen och synpunkterna ska lämnas in senast den 31 december 2009.
Samrådet är det första steget i en genomgripande reform av den
gemensamma fiskeripolitiken. 
Kommissionsledamoten Joe Borg, som ansvarar för havsfrågor och
fiske, sade bland annat följande: ”Vi är ute efter att se
över politiken i dess helhet och det är därför viktigt att
alla frågor, även själva grunderna för politiken, diskuteras
ordentligt. Vi är inte intresserade av någon vanlig reform. Det
är dags att ta fram ett modernt, enkelt och hållbart system för
förvaltning av fisket inom EU som kan fungera långt in på
2000-talet.” 
Dagens grönbok har två syften. Dels syftar den till att öka
medvetenheten om de problem som sektorn har ställts inför under de
senaste åren, och dels till att åstadkomma en respons från
allmänheten, något som kan utnyttjas för att skapa en ny,
innovativ och konsensusbaserad syn på fiskeripolitiken. De frågor om
tas upp är bland annat följande: Hur kan vi se till att fisket blir
hållbart och lönsamt på lång sikt? Hur kan vi justera den
totala flottkapaciteten och ändå ta hänsyn till de sociala
problem som detta innebär för kustsamhällena? Hur kan vi
förbättra efterlevnaden av reglerna? På vilket sätt kan den
gemensamma fiskeripolitiken bidra till hållbart fiske i andra vatten
än EU-vattnen? 
I grönboken analyseras alla aspekter av dagens fiskeripolitik och det
förklaras också varför vissa problem kvarstår trots den
positiva utveckling som har ägt rum sedan reformen 2002. Ett av de
största problemen är utfiskningen av bestånden i Europa. Så
mycket som 88 % av bestånden är överfiskade (vilket ska
jämföras med ett genomsnitt på 25 % för hela världen)
och 30 % av bestånden befinner sig utanför säkra biologiska
gränser, vilket betyder att fisken inte kan reproducera sig i normal takt
på grund av att föräldragenerationen har fiskats ut. Trots detta
fortsätter vi att ta fisk ur dessa bestånd, ibland upp till två
eller tre gånger så mycket som är hållbart. Detta beror
huvudsakligen på att flottkapaciteten är för stor. Det är
ekonomiskt olönsamt att ha en för stor flottkapacitet för det
leder både till att bestånden fiskas ut och till att sektors
lönsamhet konstant minskar. Vi måste finna lösningar så att
vi kan återuppbygga de värst drabbade bestånden och samtidigt se
till att fisket även fortsättningsvis kan vara en tillförlitlig
inkomstkälla för fiskarna. 
Utöver problemet med överkapacitet identifieras i grönboken
fyra andra strukturella problem i den nuvarande fiskeripolitiken, nämligenbristen på konkreta politiska mål, särskilt när det
gäller det ekologiska ansvaret och integrationen av detta med de
allmänna havsfrågorna, 
det faktum att beslutsprocessen är för centraliserad och inriktad
på kortsiktiga lösningar, något som ofta underminerar den
långsiktiga hållbarheten, 
det faktum att den rättsliga ramen inte ålägger industrin ett
tillräckligt ansvar, samt 
bristen på politisk vilja att se till att
fångstbegränsningarna efterlevs.Det är viktigt att
finna lösningar på dessa frågor i dagens läge när EU
importerar två tredjedelar av de fiskeriprodukter som efterfrågas.Kommissionen fruktar att om fisket inte görs miljömässigt
hållbarare under de närmaste åren kommer resultatet att bli
utfiskning och förlorad lönsamhet för fiskeindustrin. Om vi
däremot lyckas att reformera den gemensamma fiskeripolitiken på ett
sådant sätt att den blir hållbar långt in på 2000-talet
är detta något som inte bara gynnar fiskare och kustsamhällen
utan samtliga EU-medborgare. 
Det finns inget juridiskt tvång för kommissionen att se över
vissa delar av den gemensamma fiskeripolitiken till 2012, men den rådande
situationen, särskilt när det gäller beståndens status och
flottornas överkapacitet, är sådan att kommissionen anser det
nödvändigt att inleda reformprocessen redan nu. Det samråd som
inleds idag kommer att avslutas den 31 december 2009 och kommissionen kommer att
sammanfatta resultaten under det första halvåret 2010. Efter
samråd med aktörerna på området kommer kommissionen
därefter att ta fram en konsekvensbedömning och ett förslag till
en ny grundförordning. Förslaget kommer därefter att läggas
fram för Europaparlamentet och rådet i början av 2011 för
antagande under 2012. 
Mer information finns
på följande webbplats:
http://ec.europa.eu/fisheries/reform
