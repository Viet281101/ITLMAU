IP/09/693
Bryssel den 4 maj 2009Vårprognos 2009–2010: ett tufft
2009, men EU:s ekonomi stabiliseras när stödåtgärderna
får effektEnligt kommissionens vårprognos
förväntas BNP i EU sjunka med 4 % i år och i stort sett
stabiliseras under 2010. De viktigaste orsakerna till lågkonjunkturen
är att den globala finanskrisen har förvärrats, att
världshandeln minskat drastiskt och att bostadsmarknaderna i vissa
länder har justerats. Tillväxten förväntas emellertid till
viss del komma igång igen under 2010, då de skattemässiga och
monetära stimulansåtgärderna får effekt. Arbetsmarknaden
kommer att påverkas kraftigt, och arbetslösheten i EU
förväntas stiga till 11 % under 2010. Underskottet i de
offentliga finanserna beräknas också öka starkt, till 7,25 %
under 2010. Det återspeglar både nedgången och de
diskretionära åtgärder som har vidtagits till stöd för
ekonomin i enlighet med den ekonomiska återhämtningsplan för
Europa som föreslagits av kommissionen.
”Den europeiska ekonomin befinner sig i den djupaste och mest
omfattande lågkonjunkturen sedan andra världskriget. Men de
ambitiösa åtgärder som regeringar och centralbanker har vidtagit
under dessa exceptionella förhållanden förväntas hejda
fallet i ekonomin i år, och skapa förutsättningar för en
återhämtning nästa år. För att detta ska kunna ske
måste vi skynda på att rensa upp bland de osäkra
tillgångarna i bankernas balansräkningar, och skjuta till kapital till
bankerna där detta är lämpligt”, säger
kommissionens ledamot Joaquín Almunia med ansvar för ekonomiska och
monetära frågor. 
Den globala tillväxten vänder uppåt igen
Förvärrandet av finanskrisen ledde under vintern till minskad
aktivitet globalt och till ett abrupt fall i världshandeln och
industriproduktionen. Den ekonomiska nedgången har dragit med sig ett allt
större antal länder i sitt kölvatten, däribland även
tillväxt- och utvecklingsländer. Den globala BNP-tillväxten
förväntas emellertid vända uppåt igen under andra halvan av
2009, då de skattemässiga och monetära
stimulansåtgärderna får effekt och den finansiella krisen gradvis
ebbar ut. Den globala tillväxten förväntas under 2010 uppnå
2 %.
Kraftig lågkonjunktur i EU, men med slutet i sikte
Den lågkonjunktur som vi gick in i under andra kvartalet 2008
förvärrades mot slutet av året, då både EU:s och
euroområdets BNP minskade med ungefär 1,5 % (på
kvartalsbasis) under det sista kvartalet. Undersökningar och faktauppgifter
tyder på en ytterligare försämring under första kvartalet i
år. Alla medlemsländer påverkas av nedgången, även om
utsikterna varierar beroende på deras relativa exponering för
finanskrisen, dynamiken på bostadsmarknaden och graden av
öppenhet.
När finansmarknaderna stabiliseras, investerarnas förtroende
förbättras och det finanspolitiska stödet och de penningpolitiska
åtgärderna gradvis får effekt i den faktiska verksamheten
bör BNP-fallet avta mot slutet av detta år, och tillväxttalen
bör börja peka uppåt något under 2010. 
Nedgången berör inte bara alla medlemsländer utan också
nästan all efterfrågan. De privata investeringarna drabbas
särskilt hårt. Det tyder på att förväntningarna på
efterfrågan är mycket låga, att kapacitetsutnyttjandet har rasat
och att finansieringsvillkoren fortfarande är begränsade. Även
exporten har minskat starkt till följd av det påtagliga fallet i
världshandeln. Den privata konsumtionen ligger fortfarande på en
relativt hög nivå, bland annat till följd av lägre
oljepriser och lägre inflation. Men man räknar med att de reala
disponibla inkomsterna kommer att dämpas till följd av en gradvist
försämrad arbetsmarknad. Det är bara den offentliga konsumtionen
och de offentliga investeringarna som kommer att bidra till tillväxten i
år, delvis tack vare de budgetära stimulansåtgärder som
vidtagits inom ramen för EU:s återhämtningsplan. 
Arbetsmarknaden och de offentliga finanserna drabbas hårt
Försämringen av den europeiska arbetsmarknaden började under
förra året. Denna marknad reagerar vanligtvis med viss
fördröjning på ekonomisk nedgång. Sysselsättningen
förväntas i år minska med ungefär 2,5 % både i EU
och i euroområdet, och med ytterligare 1,5 % under 2010. Det leder
till att omkring 8,5 miljoner arbetstillfällen försvinner under dessa
två år, att jämföra med de 9,5 miljoner nya jobb som
skapades netto under 2006–2008. 
De offentliga finanserna drabbas också hårt av
lågkonjunkturen. EU:s budgetunderskott kommer antagligen att
fördubblas i år (från 2,3 % av BNP 2008 till 6 %) och
öka ytterligare under 2010 (till 7,25 %). Den kraftiga
försämringen av det finansiella läget generellt beror delvis
på nedgången i sig, eftersom de automatiska stabilisatorerna är
relativt omfattande i Europa, men den återspeglar även de
avsevärda budgetära stimulansåtgärder som vidtagits till
stöd för ekonomin. 
Tillfälligt mycket låg inflation
Inflationen har fallit brant under de senaste månaderna och
förväntas fortsätta att falla under andra och tredje kvartalet i
år. Anledningen är fortsatta baseffekter, svaga ekonomiska
framtidsutsikter och en förväntad nedgång av priserna på
råvaror. Totalt sett förväntas inflationen (HIKP) under 2009 bli
lite mindre än 1 % i EU (och 0,5 % i euroområdet), och under
tredje kvartalet förväntas den nå botten i båda regionerna.
När baseffekterna av tidigare höjningar av energi- och
livsmedelspriser i höst försvinner från årssiffrorna
räknar man med att inflationen (HIKP) gradvis kommer att öka till
omkring 1,25 % nästa år. 
Läget är fortfarande mycket osäkert 
När den globala ekonomin nu står inför den värsta
lågkonjunkturen sedan andra världskriget är prognoserna för
ekonomi och inflation mycket osäkra. Risken för en prognos som är
sämre än väntat beror framför allt på effekterna av
finanskrisen och på hur starka återkopplingarna är mellan olika
ekonomiska sektorer. Å andra sidan kan de skattemässiga och
monetära stimulansåtgärderna visa sig vara effektivare än
väntat när det gäller att återställa finansmarknadernas
stabilitet och förtroende och att stödja ekonomin. Riskerna i samband
med inflationsutsikterna ser i år ut att vara rimliga. Det beror på
hur råvarupriserna kan utvecklas och på pris- och
lönesättningen. 
En mer detaljerad rapport finns på Internet: 
http://ec.europa.eu/economy_finance/thematic_articles/article14927_en.htm
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
