IP/ 09/1717   Bryssel den 16 november 2009   Forumet för förvaltning av internet: kommissionen välkomnar ett avgörande steg mot ett verkligt globalt internet  Vid forumet för förvaltning av internet i Sharm el-Sheik (Egypten) välkomnade Europeiska kommissionen i dag ett avgörande steg på vägen mot ett verkligt globalt (och lokalt) internet, nämligen meddelandet att ”internationaliserade domännamn” kommer att införas på toppdomännivå. Hittills har domännamnen på internet helt eller delvis konstruerats med latinska bokstäver mellan a och z. ICANN (Internet Corporation for Assigned Names and Numbers) som förvaltar internets rotnamnservrar, har meddelat att man i dag kommer att inleda ett snabbförfarande för att öppna för landskodtoppdomäner (som ”.eu” i europa.eu) för andra alfabeten än det latinska. Det betyder att européer i länder som Grekland, Bulgarien och Cypern kommer att kunna få se domännamn skrivna i sitt eget alfabet. Viviane Reding, EU:s kommissionär för telekom och internet, var mycket glad över denna viktiga flerspråkighetsutveckling. Hon bad också att få tidsfristen för forumet för förvaltning av internet förlängd. Forumet är en unik plattform för dialog mellan många olika berörda parter inom det globala internetsamfundet.  ”Världen online borde spegla den mångkulturella och mångspråkiga världen offline. Internet borde därför inte uteslutande vara på engelska, utan på arabiska, bulgariska, grekiska, farsi, hindi och kinesiska. Jag är mycket glad över att ICANN vill öppna domännamnen för olika alfabeten. Det är något som kommissionen har begärt i många år” sa EU:s kommissionär Viviane Reding. ”I Europa ligger vi redan långt fram med att göra det möjligt att före årets slut använda namn med kyrilliska eller grekiska bokstäver i vår toppdomän .eu, och vi trycker också på för att kunna ha grekiska och kyrilliska bokstavsversioner på toppdomännivå i .eu så snart som möjligt”.  ICANN :s beslut innebär att internetanvändare kommer att kunna registrera och använda hela internet-domännamn (som europa.eu) med bokstäver som inte ingår i det latinska (eller engelska) alfabetet (dvs. a-z och 0-9). Internet-domännamn i andra alfabeten (som arabiska, kinesiska eller kyrilliska) används redan på andra nivån i internetadresser (”europa” i ”europa.eu”) men hittills har det inte varit möjligt att skapa helt internationaliserade namn. ICANN:s meddelande att de kommer att börja ta emot ansökningar om landsdomänbeteckningar (som .bg, eller .eu) skrivna med lokala alfabeten innebär att miljontals nya internetanvändare runt om i världen kommer att kunna vara online på sitt eget språk.  I juni 2009 ändrade Europeiska kommissionen sina regler för internet-domännamn så att tecknen från alla 23 officiella språk i EU kan användas (   IP/09/1044)   . Fr.o.m. den 10 december 2009 kommer man att kunna registrera namn med tecken som ”à”, ”ą”, ”ä”, ”ψ” eller ”д” under toppdomänen ”.eu”. EU:s befolkning och företag kommer att kunna registrera domännamn med andra alfabeten än det latinska, vilket är väldigt viktigt för språk som grekiska och bulgariska. Men också de som talar spanska och baskiska kan registrera namn med ”ñ”, och fransmän, portugiser och katalaner kan använda ”ç”. EU kommer också så snart som möjligt att införa internationaliserade domännamn på sin toppdomännivå – .eu. .eu har redan över 3 miljoner registrerade domännamn med latinskt alfabete (   IP/09/536   )  EU vill att forumet för förvaltning av internet förlängs  Forumet för förvaltning av internet skapades efter 2003–2005 års världstoppmöte om informationssamhället för att ge statsförvaltningar, den privata sektorn och det civila samhället en enda gemensam plattform för diskussioner, där man kan debattera viktiga frågor i samband med förvaltning av internet. Forumet inrättades som en neutral, icke-bindandeprocess som undviker dubbelarbete. Det första forumet hölls i Aten år 2006, och därefter följde möten i Rio de Janeiro (2007) och Hyderabad (2008). Det fjärde mötet pågår för närvarande i Sharm el-Sheik, i Egypten.  Den ursprungliga tidsfristen för forumet, fem år, löper ut i och med det femte mötet i Vilnius (Litauen) nästa år. Dessförinnan kommer FN:s medlemsländer att ta upp behovet av en förlängning av den ursprungliga tidsfristen. ” Inför det nästa mötet kommer vi att diskutera om forumet ska kunna fortsätta efter 2010. För mig är svaret givet: Forumet måste fortsätta,” sa EU-kommissionären Viviane Reding.  Bakgr und   En förutsättning för att internet trafiken ska kunna nå sina adressater är att det finns domännamn och domänadresser. Den organisation som ansvarar för att ta fram strategier för hur domännamnssystemet (DNS) ska organiseras är ICANN, ett amerikanskt privat, icke vinstdrivande företag som är etablerat i Kalifornien.  Sedan ICANN grundades 1998 har det grundat sin verksamhet på samförståndsavtal med den amerikanska regeringen, där företagets mål för strategierna för domännamnssystemet definieras. Det senaste samförståndsavtalet löpte ut den 30 september 2009. Därefter infördes en bekräftelse av ICANN:s och USA:s ömsesidiga åtaganden.  I juni 2009 uppmanade kommissionen ICANN att förbättra sin öppenhet och insyn och begärde att berörda parter utanför Förenta staterna skulle bli mer delaktiga i förvaltningen (   IP/09/951   ). I slutet av september anmälde Förenta staterna en reform av ICANN. Kommissionen var i princip mycket nöjd med de nya arrangemangen (   IP/09/1397   ). ICANN har nu arbetat med internationaliserade toppdomännamn och meddelade den 16 november 2009 att man kommer att inleda ett snabbförfarande för att införa landskodtoppdomäner.  Om EU:s internetdomän .eu:    http://ec.europa.eu/information_society/policy/doteu/  O m förvaltning av internet:     http://ec.europa.eu/information_society/policy/internet_gov/index_en.htm     Webbplats för f orumet för förvaltning av internet:   http://www.intgovforum.org      SPEECH/09/531
