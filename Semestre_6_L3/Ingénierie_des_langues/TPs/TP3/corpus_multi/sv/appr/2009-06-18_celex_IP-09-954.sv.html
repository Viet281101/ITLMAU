IP/09/954  Bryssel den 18 juni 2009  Tidsfristen för deltagande i EU:s tävling om ekologisk märkning flyttas till den 6 juli 2009  Med bara några få dagar kvar till tidsgränsen meddelar Generaldirektoratet för jordbruk och landsbygdsutveckling att det nu är sista chansen att delta i EU:s tävling om ekologisk märkning. Designstudenter från EU:s 27 medlemsstater inbjuds att skicka in sina bidrag till tävlingen där de kan vinna stora penningpriser och bli berömda som skapare av EU:s nya officiella märkning av ekologiska produkter. Den slutliga tidsgränsen för registrering kommer nu att vara den 6 juli 2009.  EU:s tävling om ekologisk märkning är öppen för EU-medborgare i alla åldrar som är registrerade som studenter vid en högre utbildning inom konst och design i EU eller som nyligen tagit sin examen. Designtävlingen har redan blivit en framgång med massor av bidrag från alla 27 medlemsstater. Hittills har över 500 studenter antagit utmaningen och lämnat in kreativa och unika bidrag som symboliserar Europas ekologiska livsmedel och jordbruk. Ännu fler studenter kommer nu att få chansen att delta eftersom tidsfristen har förlängts med fem dagar. Bidragen kan laddas upp på tävlingens egen webbplats:   www.ec.europa.eu/organic-logo   .  En internationell jury, som består av experter på ekologiskt jordbruk och ekologisk produktion och framstående personer från designområdet, har bildats för att utvärdera alla bidrag som uppfyller tävlingens krav. Några välkända jurymedlemmar är Riitta Brusila-Räsänen , professor i grafisk design vid Lapplands universitet i Finland, professor Erik Spiekermann (hedersdoktor och Creative Director &amp; Managing Partner) från Tyskland, Elisabeth Mercier , direktör för Agence BIO från Frankrike, Urs Niggli , direktör för FiBL (forskningsinstitut för ekologiskt jordbruk) från Schweiz, Szymon Skrzypczak , prisbelönt ung designer från Polen, Tom Václavík , från Tjeckien expert på marknadsföring av ekologiska produkter och ordförande i den ordförande i den ekologiska detaljhandelns internationella organisation samt Craig Sams , ordförande i Soil Association från Storbritannien. Rob Vermeulen , f.d. ordförande i Pan-European Brand Design Association kommer att  leda juryn.   Bidragen kommer att bedömas utifrån sitt allmänna utseende, hur lättförståeliga de är utan text samt kriterierna tydlighet och tidlöshet. Juryn kommer vid sitt officiella möte den 20 juli 2009 att välja ut de mest iögonfallande och originella bidragen, som sedan kommer att visas upp på tävlingens webbplats:   www.ec.europa.eu/organic-logo   . Det som gör den här tävlingen särskilt spännande är att alla EU-medborgare kommer att få chansen att vara med och utse vinnaren i en öppen Internetomröstning i slutet av året.  Tre pristagare kommer att utses . Förstapristagaren kommer inte bara att få se sin design på ekologiska produkter i hela EU utan även belönas med en prissumma på 6 000 euro. Andra- och tredjepristagarna kommer att få 3 500 respektive 2 500 euro. Vinnarna kommer att meddelas i juli 2010, och de kommer att inbjudas till en ceremoni i Bryssel där EU-kommissionären för jordbruk och landsbygdsutveckling delar ut priserna. Mer information om EU:s nya ekologiska märkning  Europeiska kommissionen söker en ny märkning för sådana färdigförpackade ekologiska produkter från EU:s 27 medlemsländer som uppfyller EU:s fastställda produktionskrav. Den nya märkningen kommer att börja användas allmänt i juli 2010. EU:s nya ekologiska märkning kommer att vara obligatorisk för alla färdigförpackade produkter från de 27 EU-medlemsstaterna som uppfyller märkningskraven. Dessutom kommer ej färdigförpackade ekologiska produkter som har sitt ursprung i EU eller importeras från tredjeländer att få använda märkningen på frivillig basis.
