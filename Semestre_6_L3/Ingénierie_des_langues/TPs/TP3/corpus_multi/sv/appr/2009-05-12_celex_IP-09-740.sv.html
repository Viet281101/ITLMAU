IP/09/740
Bryssel den 12.05.2009Små chips med stora möjligheter:
Nya EU-rekommendationer säkerställer att 2000-talets streckkoder
respekterar den personliga integritetenEuropéer bör kunna ha kontroll över
smarta chips, en global marknad som kommer att växa femfaldigt under
kommande tioårsperiod, samtidigt som de är lätta att använda
och förenklar vardagen. Det finns redan i omlopp fler än 6 miljarder
smarta chips, dvs. mikroelektronisk utrustning som införlivats i en rad
olika vardagsföremål, allt från kylskåp till busskort. Med
tekniken för radiofrekvensidentifiering (RFID) kan de bearbeta data
automatiskt när de förs nära ”avläsare” som
aktiverar dem, fånga upp deras radiosignal och utbyta data med
avläsarna. De finns i passerkort som används för att komma in i
kontorsbyggnader och i smartkort som används för att betala
vägavgifter. EU-kommissionen antar i dag rekommendationer som ska
säkra att alla som är involverade i utveckling eller användning
av tekniken med smarta chips respekterar de grundläggande individuella
rättigheter till personlig integritet och skydd av personuppgifter som
anges i EU:s
stadga om de grundläggande rättigheterna, som proklamerades den 14
december 2007.
”Smarta chips är en lovande teknik för framtiden och kan
förenkla livet på alla möjliga sätt. Vi talar om vardagliga
föremål som plötsligt blir intelligenta genom att anslutas till
ett nät och utbyta uppgifter. Exempelvis skulle smarta kylskåp kunna
meddela när mjölken har passerat bäst före-datum eller
intelligenta livsmedelsförpackningar varna föräldrar för
eventuella allergier”, säger Viviane Reding, EU-kommissionär
med ansvar för informationssamhället och medierna. ”Det finns
uppenbara ekonomiska vinster av att använda små, smarta chips för
kommunikation mellan föremål. Men konsumenterna får aldrig
överrumplas av den nya tekniken. Detta är skälet till att
EU-kommissionen i dag utfärdar skarpa rekommendationer till branschen. EU:s
konsumenter måste vara säkra på att införandet av ny teknik
som berör personuppgifter inte inkräktar på deras personliga
integritet. EU-kommissionen vill därför att RFID-tekniken ska ge
konsumenter möjlighet att ha kontroll över dataskyddet, vilket är
det bästa sättet för att säkra att tekniken blir ekonomiskt
framgångsrik. EU:s andel av den globala marknaden för smarta chips
kommer trots allt under de kommande åtta åren att uppnå 35
%.”
Smarta chips, eller RFID-etiketter, har redan stor inverkan på
företags verksamhet, offentliga tjänster och konsumentvaror –
allt från mer effektiv återvinning och hälso- och sjukvård
till kortare väntetider vid betalstationer och bagageutlämningsband
på flygplatser. För att förbereda EU på dessa
förändringar föreslår kommissionen i dag följande
principer för skydd av personlig integritet och personuppgifter när
smarta chips används:Konsumenter bör få veta om de produkter de köper i
affärer använder smarta chips. När de köper produkter med
smarta chips bör dessa avaktiveras automatiskt, omedelbart och gratis vid
försäljningsstället, såvida konsumenten inte uttryckligen
väljer att chipset ska fortsätta att vara aktivt. För att undvika
onödiga bördor på exempelvis detaljhandlare kan undantag
beviljas, men först efter en utvärdering av chipsets inverkan på
den personliga integriteten.
Företag och myndigheter som använder smarta chips bör ge
konsumenterna tydlig och enkel information så att dessa vet när deras
personuppgifter används, vilken typ av uppgifter som insamlas (t.ex. namn,
adress eller födelsedag) och för vilket syfte. Företagen och
myndigheterna bör också se till att den utrustning som
”avläser” information från smarta chips är tydligt
märkt, och de bör upprätta ett kontaktställe där
konsumenter kan få mera information.
Detaljhandelsorganisationer bör främja konsumenternas medvetenhet
om produkter som innehåller smarta chips genom att använda en gemensam
europeisk symbol som anger att en produkt använder smarta chips.
Företag och myndigheter bör innan de använder smarta chips
bedöma hur dessa påverkar den personliga integriteten och skyddet av
personuppgifter. Dessa bedömningar bör ses över av nationella
dataskyddsmyndigheter och bör garantera att personuppgifter är
säkra och skyddade.Globalt såldes under 2008 2,2
miljarder RFID-etiketter, t.ex. för användning vid betalstationer
eller för identifiering av transportförpackningar. Europa står
för ca en tredjedel av denna försäljning. Världsmarknaden
för RFID-etiketter uppskattas ha uppgått till 4 miljarder euro under
2008 och bedöms växa till omkring 20 miljarder euro fram till
2018.
Bakgrund:
EU-kommissionen inledde under 2006 ett samråd med allmänheten (IP/06/289)
om utveckling och användning av smarta chips (eller tekniker för
radiofrekvensidentifiering). Utifrån detta samråd antog kommissionen
därefter ett meddelande i mars 2007 (IP/07/332),
som visade att ytterligare åtgärder förväntas när det
gäller personlig integritet och skydd av personuppgifter. Dagens
rekommendation baseras på samråd med alla berörda parter, t.ex.
levererande och användande företag, standardiseringsorgan,
konsumentorganisationer, grupper som företräder civilsamhället
och fackföreningar. Den utgör ett svar på dessa
förväntningar och syftar till att skapa likvärdiga
förutsättningar för EU:s industri samtidigt som privatpersoners
integritet skyddas. Medlemsstaterna har nu två år på sig att
informera kommissionen om de åtgärder de avser att vidta för att
uppnå målen i rekommendationen. Inom tre år kommer kommissionen
att rapportera om hur rekommendationen genomförts och inkludera en analys
av dess effekter på företag och myndigheter som använder smarta
chips och dess effekter på privatpersoner.
Rekommendationen återfinns på
http://ec.europa.eu/information_society/policy/rfid/index_en.htmMEMO/09/232
