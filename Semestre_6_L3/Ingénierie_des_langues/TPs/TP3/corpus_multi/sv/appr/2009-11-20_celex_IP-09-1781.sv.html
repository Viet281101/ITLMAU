IP/09/ 1781  Bryssel den 20 november 2009 Förenkling av jordbrukspolitiken – Kommissionen satsar på nya förenklingsprojekt Europeiska kommissionens generaldirektorat för jordbruk och landsbygdsutveckling offentliggjorde idag en rapport som redogör för reaktionerna på de 39 förslag till förenklingar som medlemsstaterna gemensamt lade fram för kommissionen i april. Arbetsdokumentet ger information om resultatet av utvärderingsförfarandet och om vilka framsteg som gjorts sedan mars 2009. Rapporten kommer att diskuteras i samband med rådsmötet för jordbruksfrågor i december.  ”Europas jordbrukare ska inte behöva hämmas av onödigt komplicerade regler och onödiga formaliteter, framför allt inte i dagens ekonomiska klimat. Rapporten är ett bevis på att vi står fast vid denna ståndpunkt. Det är inte bara tomma ord utan vi är beredda att gå till handling”, sade Mariann Fischer Boel, kommissionär med ansvarar för jordbruk och landsbygdsutveckling. De flesta av de 39 förslagen fick ett positivt mottagande. Kommissionen avser att gå vidare med dem och se till att de genomförs så snart som möjligt. Vi har redan kommit en bit på vägen med en del av förslagen och inkluderat dem i de reviderade bestämmelserna för direktstöd, som kommer att träda i kraft från och med den 1 januari 2010. Kommissionens arbetsdokument innehåller även ett antal andra förenklingsförslag, exempelvis enklare stödprogram för jordbruksprodukter. Man överväger att ta bort bestämmelserna om frivillig märkning av nötkött. Vidare vill man anpassa betalningsfristerna för vissa landsbygdsutvecklingsåtgärder till betalningsfristerna för direktstödet.  Kommissionen har arbetat på att förenkla den gemensamma jordbrukspolitiken sedan den offentliggjorde sitt första meddelande om detta 2005. Dessa åtgärder ligger helt i linje med den övergripande strategin för ”Bättre lagstiftning”, som bland annat har som mål att minska den administrativa bördan fram till 2012 med 25 %. Denna rapport finns tillgänglig på följande adress:    http://ec.europa.eu/agriculture/simplification/index_en.htm
