IP/09/ 1525  Bryssel den 15 oktober 2009 Fem medlemsstater måste betala 99 miljoner euro för överskridna mjölkkvoter  Enligt en preliminär beräkning som EU-kommissionen har gjort baserat på medlemsstaternas årliga deklarationer ska de medlemsstater som har överskridit sina mjölkkvoter för 2008/2009 betala avgifter på strax över 99 miljoner euro. Motsvarande siffra för förra året var 340 miljoner euro. Fem medlemsstater, Cypern, Italien, Luxemburg, Nederländerna och Österrike, har överskridit sina leveranskvoter med sammanlagt 348 400 ton, vilket medför en avgift på 97 miljoner euro. Italien har överskridit sin leveranskvot med 1,5 %, Nederländerna med 1,4 % och Österrike med 1,2 %. För direktförsäljningen till konsumenterna har Italien och Nederländerna rapporterat kvoter som överskridits med 7 500 ton, vilket ger en avgift på 2,1 miljoner euro. EU:s totala mjölkproduktion för 2008/2009 (april–mars) låg 4,2 % under kvoterna. ”Trots de ökade kvoterna för 2008/2009 var produktionen nästan oförändrad jämfört med föregående år, men priserna var mycket lägre. Med en produktion på drygt 4 % under kvoterna är det tydligt att de låga priser som producenterna fått under de senaste månaderna inte är kopplade till den gradvisa utfasningen av kvotsystemet”, säger jordbrukskommissionär Mariann Fischer Boel. För 2008/2009 (april 2008–mars 2009) var den sammanlagda kvoten för mejerileveranser 143,0 miljoner ton. Denna kvot delas upp i 935 000 individuella kvoter för EU:s 27 medlemsstater. Det finns också en separat kvot på 3,4 miljoner ton för direktförsäljning till konsumenterna som består av 405 000 individuella kvoter. De sammanlagda avgifter som ska betalas är hela 71 % lägre för 2008/2009 än för 2007/2008. Faktum är att leveranserna minskade något eller inte förändrades alls i de flesta medlemsstater, medan kvoterna ökade med 3 400 000 ton, motsvarande 2,4 %, enligt rådets beslut från mars 2008 och 2003 års reform av jordbrukspolitiken. Producenter i 22 av de 27 medlemsstaterna behöver inte betala några avgifter, eftersom de inte överskridit sina nationella kvoter. I 13 medlemsstater låg leveranserna minst 5 % under kvoterna (förutom Sverige och Finland även Bulgarien, Estland, Grekland, Lettland, Litauen, Malta, Rumänien, Slovakien, Slovenien, Storbritannien och Ungern). Det största underutnyttjandet står Storbritannien och Frankrike för, med 1 456 440 respektive 1 192 628 outnyttjade ton. Den sammanlagda outnyttjade leveranskvoten i de 22 medlemsstater som inte utnyttjade sina kvoter är 5,73 miljoner ton. Trots de överskridna kvoterna i de andra fem medlemsstaterna innebär detta att mjölkproduktionen i EU i själva verket ligger 5,38 miljoner ton under den totala tillgängliga kvoten. Hur fungerar systemet? Inom EU säljs komjölk enligt ett kvotsystem. Varje medlemsstat får två kvoter, en för leveranser till mejerierna och en för direktförsäljning till konsumenterna.  Dessa kvantiteter fördelas bland producenterna (individuella kvoter) i varje medlemsstat. Om den nationella kvoten överskrids, måste de producenter som bidragit till överskridandet betala en avgift för de kvantiteter mjölk eller mjölkekvivalenter som säljs utöver kvoten under en tolvmånadersperiod (1 april–31 mars). Före den 1 september varje år måste medlemsstaterna lämna en rapport till kommissionen om resultaten för mjölkkvotssystemet under den föregående perioden. Detta gör de med hjälp av ett frågeformulär där de lämnar alla uppgifter som behövs för att räkna ut deras överskottsavgift, som är 27,83 euro per 100 kg överskriden kvot. Bilaga 1: Preliminära uppgifter för 2008/2009. Bilaga 2: Uppgifter för 2007/2008.  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
