IP/09/1397   Brüsszel, 2009. szeptember 30 .   Az Európai Bizottság örömmel fogadja, hogy az Egyesült Államok lépést tesz a függetlenebb, felelősebb és nemzetközibb internetirányítás felé  Viviane Reding, az Európai Unió információs társadalmi és médiaügyi biztosa ma örömmel fogadta azt a hírt, hogy az ICANN, vagyis az internetes tartománynevek kezeléséért felelős legfőbb szerv nyíltabbá és elszámoltathatóbbá válik a világ internethasználóinak milliárdjai számára. Szeptember 30-tól az Egyesült Államokban működő ICANN-t (Internet Corporation for Assigned Names and Numbers) már nem az Egyesült Államok kereskedelmi minisztériuma felügyeli egyoldalúan, hanem az ICANN kormányzati tanácsadó bizottsága (GAC) által és maga az ICANN által a világ kormányainak bevonásával kijelölt független felügyelőcsoportok. Az Európai Bizottság 2005 óta többször is szorgalmazta az internet alapját képező globális erőforrások irányításának reformját. Ez elengedhetetlen olyan közérdekű politikai célkitűzések eléréséhez, mint a szólásszabadság és az internetes ügyletek biztonságának előmozdítása. Az Európai Bizottság határozottan elkötelezi magát, hogy a ma bejelentett reformok végrehajtását elősegíti és támogatja, szorosan együttműködve az Európai Unió 27 tagállamával.  „Örömömre szolgál, hogy az Egyesült Államok vezetése úgy döntött: az internetirányításban kulcsfontosságú ICANN szerepét hozzáigazítja a XXI. század és a globalizálódott világ valóságához – mondta Viviane Reding európai információs társadalmi és médiaügyi biztos.  – A világ internethasználói mostantól kezdve bízhatnak abban, hogy az ICANN függetlenebb és számon kérhetőbb döntéseket hoz a tartománynevekről és az internetcímekről, mindenki érdekét szem előtt tartva.  Az ICANN munkájának eredményességét rendszeresen értékelni fogják külső felügyelőcsoportok.  Eredményesen és átláthatóan végrehajtva ez a reform a civil társadalom, az üzleti világ és a kormányok részéről egyaránt széles körű támogatottságot élvezhet.  Az Európai Bizottságnak szilárd elhatározása, hogy kormányzati, üzleti és civil társadalmi partnereinkkel együttműködve valóra váltja ezt a reformot.  Tevékeny szerepet fogunk vállalni az ICANN kormányzati tanácsadó bizottságában és annak további reformjában.  A feladat most az, hogy a kiterjesztett szerepű kormányzati tanácsadó bizottság munkáját hatékonyabbá tegyük, és az Internetirányítási Fórum révén tovább erősítsük a kormányok, az üzleti szféra és a civil társadalom közötti párbeszédet.  Szorosan figyelemmel fogjuk kísérni azt is, hogy az ICANN munkája hogyan hat a versenyre.  Ezenkívül minden érdekelt felet arra bíztatok, hogy alaposan vizsgálja meg az ICANN irányítóbizottságának határozataival szembeni külső jogorvoslati mechanizmus megerősítésének lehetőségeit.   Az ICANN függetlensége és elszámoltathatósága papíron már sokat javult .  Érjük el közös munkával, hogy ez a gyakorlatban is megnyilvánuljon.”  Ma arról értesülhettünk, hogy a „közös projektről szóló megállapodás”, amelynek alapján az ICANN döntéseit eddig az Egyesült Államok kereskedelmi minisztériuma vizsgálta felül egyoldalúan, 2009. szeptember 30-tól nem kerül meghosszabbításra.  Helyébe az Egyesült Államok kormánya és az ICANN közös „kötelezettségvállalási megerősítő nyilatkozata” („affirmation of commitments”) lép, ez pedig jelentős reformot jelent a jelenlegi igazgatási szabályozáshoz képest .  Az ICANN reformjának legfontosabb elemei a következők:    Az egyetlen ország által gyakorolt rendszeres felügyelettől való nagyobb függetlenség . Az ICANN határozatai az egész világ internethasználóit érintik, ezért fontos tükrözniük mindannyiuk érdekeit.    Külső elszámoltathatóság a kormányzati tanácsadó bizottság és az ICANN által közösen kijelölt felügyelőcsoportok révén. A kormányzati tanácsadó bizottság nyitva áll a világ kormányai és közszervei előtt, és az ICANN irányítóbizottságát tanácsokkal látja el az ICANN tevékenységének közérdekű politikai vonatkozásait illetően. A szóban forgó felügyelőcsoportok rendszeresen értékelni fogják, hogy nyilvános kötelezettségvállalásai fényében az ICANN mennyire eredményes. Az internet mindenhol elengedhetetlen a gazdaság és a társadalom működéséhez. Az Európai Bizottság és az uniós tagállamok évek óta tevékenyen részt vesznek az ICANN politikájának kialakításában, ezzel biztosítva, hogy az internet tiszteletben tartson olyan európai értékeket, mint a szólásszabadság, a magánélet védelme, a fogyasztóvédelem és a biztonság.    2009 júniusában kiadott politikai dokumentumában az Európai Bizottság azt szorgalmazta, hogy az ICANN a nemzetközi közösség előtt több elszámolással tartozzon, döntéshozatala legyen átláthatóbb, és politikája közérdekű politikai vetületeinek meghatározásában több szerep jusson a kormányoknak (   IP/09/951   ).  A mai bejelentés azt mutatja, hogy az Egyesült Államok osztozik aggályaink és célkitűzéseink jelentős részében  További lépések  Az internetirányításnak egy másik fontos kérdése a kezdetben ötéves időszakra létrehozott, először 2006-ban összehívott és az internetirányításban érdekelt felek közötti párbeszéd egyedülálló színhelyéül szolgáló Internetirányítási Fórum jövője.  Az Európai Bizottság az Internetirányítási Fórum fennmaradását óhajtja, mivel ez az egyetlen olyan színtér, ahol az internettel kapcsolatos összes témát megvitathatja a világ bármely tájáról érkező érdekeltek széles köre, parlamenti képviselőket is beleértve. Előzmények  Az internetes adatforgalom célba jutásához elengedhetetlenek a tartománynevek és az internetcímek.  A tartománynévrendszer globális összehangolására vonatkozó politikák meghatározásáért egy, az Egyesült Államokban működő, kaliforniai székhelyű magántulajdonú nonprofit szervezet, az ICANN felel.  1998-as létrehozása óta az ICANN-t az Egyesült Államok kormányával kötött egyetértési megállapodások szabályozták: ezekben rögzítették a szervezetnek a tartománynévrendszerre vonatkozó politikai döntéshozatali célkitűzéseit.  A legfrissebb egyetértési megállapodás (az úgynevezett „közös projektről szóló megállapodás”) 2009. szeptember 30-án hatályát veszti.  Viviane Reding uniós biztos májusban videoüzenetben (   IP/09/696   ) vázolta fel az internetirányítás jövőjéről alkotott elképzelését:    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
