IP/09/515
Brüsszel,
2009. április 1.Trösztellenes ügyek: Kroes
biztos elégedett a bankközi jutalékok
csökkentéséről szóló
MasterCard-döntésselNeelie
Kroes, az Európai Bizottság versenypolitikai biztosa a
rendelkezésre álló információk alapján nem tartja
szükségesnek, hogy intézkedést kezdeményezzen a
MasterCarddal szemben annak a 2007-es bizottsági határozatnak a
megsértése okán, amely megállapította, hogy a
MasterCard által alkalmazott, határokon átnyúló
multilaterális bankközi jutalékok (MIF-ek) sértik az
EK-Szerződés versenykorlátozó üzleti
gyakorlatra vonatkozó szabályait (lásd IP/07/1959
és MEMO/07/590).
A 2007. évi határozat elfogadását követően a
MasterCard 2008. június 12-én ideiglenesen hatályon
kívül helyezte határokon átnyúló
multilaterális bankközi jutalékait (lásd MEMO/08/397),
2008 októberétől azonban megemelte
kártyarendszerdíjait. A MasterCard most úgy döntött,
hogy a határokon átnyúló tranzakciókat érintő
multilaterális bankközi jutalékokat a jövőben új
módszertan alapján határozza meg. Ennek eredményeként a
multilaterális bankközi jutalékok súlyozott átlaga
jelentősen csökken majd ahhoz a szinthez képest, amelyről a
Bizottság megállapította, hogy sérti az uniós
trösztellenes szabályokat. Az új módszertan alapján
számított jutalékok esetében az egy tranzakcióra
jutó MIF súlyozott átlaga hitelkártyák esetében
nem fogja meghaladni a 0,3%-ot, betéti kártyák esetében
pedig a 0,2%-ot. A MasterCard ezenfelül beleegyezett abba is, hogy a 2008
októberében bevezetett kártyarendszerdíj-emelést 2009.
júliusi hatállyal visszavonja. A MasterCard azt is vállalta
továbbá, hogy a fizetésikártya-piac
átláthatóságának növelése és a verseny
fokozása érdekében 2009. júliustól új
kártyarendszer-szabályokat léptet életbe. A Bizottság a
következő hónapokban szorosan figyelemmel kíséri majd a
változtatások végrehajtását.
Neelie Kroes versenypolitikai biztos a következőképpen
fogalmazott a kérdés kapcsán: „Elégedettségre ad
okot, hogy ezek a kötelezettségvállalások nemcsak a
MasterCard kártyarendszerének hatékonyságát és
átláthatóságát fogják javítani, de az
általuk biztosított előnyökből a fogyasztók
és a kiskereskedők is megfelelő mértékben
részesednek majd. A multilaterális bankközi jutalékok
kiszámítására szolgáló új módszer
nyomán a bankok és a kiskereskedők számára
világosabbá válik a díjak rendszere, és a
korábbiakhoz képest jelentősen csökkennek a MasterCard
multilaterális bankközi jutalékai. A következő
hónapokban szorosan figyelemmel kísérjük majd a
vállalások teljesítését.”
2007. decemberi határozatában (lásd IP/07/1959
és MEMO/07/590)
a Bizottság megállapította, hogy a MasterCard azon
multilaterális bankközi jutalékai, amelyeket a társaság
a MasterCard és Maestro betéti és hitelkártyákkal az
Európai Gazdasági Térségben (EGT) végrehajtott
határokon átnyúló tranzakciók esetében alkalmaz,
sértik az EK-Szerződés versenykorlátozó üzleti
gyakorlatokra vonatkozó szabályait (81. cikk). 
A határozat mindamellett nem zárta ki azt a lehetőséget,
hogy a multilaterális bankközi jutalékok összhangban
lehetnek az EK trösztellenes szabályaival, amennyiben kedvező
hatást gyakorolnak az innovációra és a
hatékonyságra, és lehetővé teszik, hogy a
fogyasztók megfelelő arányban részesedjenek ezekből az
előnyökből. A határozat felszólította a
MasterCardot arra, hogy üzleti magatartását hat hónapon
belül (2008. június 21-ig) hozza összhangba a Szerződés
trösztellenes szabályaival. A határozatban foglaltak kellő
időben történő teljesítésének
elmulasztása esetén a Bizottságnak bírság
kiszabására is lehetősége nyílt.
2008. június 12-én (lásd MEMO/08/397)
a MasterCard ideiglenesen hatályon kívül helyezte határokon
átnyúló multilaterális bankközi jutalékait,
miközben folytatta azokat az egyeztetéseket, amelyek a fogyasztók
és kiskereskedők számára is megfelelő
mértékű előnyöket biztosító jutalékok
meghatározását lehetővé tevő módszertan
kidolgozására irányultak.
A MasterCard kötelezettségvállalásai
A MasterCard most a következő három
kötelezettségvállalást tette:
- 2009. júliustól olyan módszertan alapján
számítja ki a határokon átnyúló
multilaterális bankközi jutalékokat, amely biztosítja, hogy
a jutalékok tükrözzék a készpénz helyett a
fizetési kártyák elfogadásából a kereskedők
számára fakadó tranzakciós előnyöket. A
jutalékok e módszer alapján történő
kiszámítása a multilaterális bankközi jutalékok
maximális súlyozott átlagszintjének jelentős
csökkenését eredményezi majd: az egy tranzakcióra
jutó MIF súlyozott átlaga hitelkártyák esetében
nem fogja meghaladni a 0,3%-ot, betéti kártyák esetében
pedig a 0,2%-ot. Összehasonlításul megemlítjük, hogy
2007-ben a MasterCard határokon átnyúló multilaterális
bankközi jutalékai kártyától függően 0,8%
és 1,9% között váltakoztak. (A Maestro kártyák
esetében a határon átnyúló MIF 0,4% és 0,75%
között volt.)
- 2009. júliustól a MasterCard visszavonja a 2008
októberében bevezetett kártyarendszerdíj-emelést
(lásd a következőkben).
- 2009. júliustól a MasterCard életbe léptet egyes olyan,
rendszerének átláthatóságát növelő
intézkedéseket, amelyek lehetővé teszik majd a
fogyasztók és a kereskedők számára, hogy
megalapozottabb döntéseket hozhassanak azzal kapcsolatban, milyen
fizetési módokat használnak és fogadnak el. Az egyik új
szabály szerint például a MasterCard az eddigi egységes
díjszabás helyett a használt kártya típusának
függvényében különböző
díjszabásokat kínál és számláz majd a
kereskedők számára.
2008 októberében a MasterCard felülvizsgálta az
Európai Gazdasági Térségben alkalmazott elfogadói
árazási struktúráját. Ennek keretében növelte
egyes már létező elfogadói díjait (ezeket a
díjakat a rendszerben való tagság fejében fizetik a
tagbankok a kártyarendszer üzemeltetőjének, jelen esetben a
MasterCardnak), új elfogadói díjat vezetett be, és
megszüntetett egyes elfogadóidíj-mentességeket. A MasterCard
most arra vállalt kötelezettséget, hogy ezeket a díjakat
visszavonja.
Tekintettel a multilaterális bankközi jutalékokat
érintő, MasterCard által tervezett változtatásokra
és a kártyarendszerdíj-emelések visszavonására
tett kötelezettségvállalásra, valamint figyelembe véve
a kártyapiacokra vonatkozó, jelenleg rendelkezésre álló
információkat, Kroes biztosnak ebben a stádiumban nem áll
szándékában bizottsági fellépést
kezdeményezni a MasterCarddal szemben akár a 2007. évi
bizottság határozat betartásának elmulasztása,
akár a trösztellenes szabályok
kártyarendszerdíj-emelés vagy határokon
átnyúló MIF újrabevezetése révén
történő megsértése miatt.
Ami a Visa
fizetésikártya-piacon tanúsított magatartását
illeti, a Bizottság folytatja a megkezdett trösztellenes
vizsgálatot (lásd MEMO/08/170).
A testület figyelemmel kíséri más piaci szereplők
magatartását is annak érdekében, hogy biztosítsa ezen a
piacon a kereskedők és a fogyasztók számára
kedvező hatású, hatékony verseny
megvalósulását.
További információk: MEMO/09/143.
