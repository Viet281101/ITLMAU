IP/09/617
Brüsszel, 2009. április 22.Halászat: nyílt vita az
európai közös halászati politika
jövőjérőlAz Európai Bizottság a mai napon
elfogadta az európai közös halászati politika
jövőjéről szóló zöld
könyvet. A dokumentum elemzi a jelenlegi politika
hiányosságait és széles körű nyilvános
konzultációt indít e hiányosságok
kiküszöbölésének mikéntjéről. A
Bizottság felkéri halászokat, az ágazat más
érdekelt feleit és egyúttal a kutatókat, a civil
társadalmat és az érdeklődő polgárokat, hogy 2009.
december 31-ig fejtsék ki véleményüket az európai
halászat jövőjéről. A konzultáció az
első lépés abban a folyamatban, amely várhatóan a
közös halászati politika radikális reformjához vezet.Joe Borg, az Európai Bizottság tengerügyi és
halászati biztosa így nyilatkozott: „A jelenlegi politikát
minden lehetséges szempontból megvizsgáljuk, még az
alapjaival kapcsolatban is kérdéseket teszünk fel. Itt nem
pusztán egy újabb reformról van szó. Végső ideje,
hogy korszerű, egyszerű és fenntartható rendszert dolgozzunk
ki az uniós halászat irányítására, amely a 21.
században sokáig fennmaradhat.”  
A mai napon elfogadott zöld könyv két célt szolgál:
egyrészt tudatosítja az utóbbi években az ágazat
előtt álló kihívásokat, másrészt
válaszokat vár a nyilvánosságtól, amelyek alapján
a halászat szabályozásának új, innovatív és
szélesebb konszenzusra épülő szemlélete alakulhat ki. A
zöld könyv többek között ilyen kérdéseket
tesz fel: Hogyan biztosíthatjuk a halászat hosszú távú
fenntarthatóságát és életképességét?
Hogyan igazítható ki a teljes flottakapacitás oly módon,
hogy közben a tengerparti közösségeket fenyegető
szociális problémákat is kezeljük? Hogyan
erősíthető a szabálykövetés kultúrája? 
Hogyan járulhat hozzá a közös halászati politika a
halászat uniós vizeken kívüli
fenntarthatóságához?  
A dokumentum a jelenlegi halászati politika minden
vonatkozását körüljárja, és magyarázatot ad
arra, hogy a 2002-es reform óta elért eredmények ellenére
miért maradtak egyes problémák továbbra is megoldatlanok. Az
egyik alapvető gond az, hogy az európai halállományok
kimerültek: az állományok 88%-át túlhalásszuk (a
25%-os világátlaghoz képest) és 30%-uk kívül esik
a biztonságos biológiai határértékeken, vagyis az
állományok az ívóképes populáció túlzott
megfogyatkozása következtében nem képesek megfelelő
mértékben gyarapodni. Ennek ellenére a halászat számos
formájában 2-3-szor annyi halat fogunk ki, mint amennyit az
állományok még el tudnának viselni. Ez többnyire a
túlzott flottakapacitás eredménye, amely gazdaságilag
tulajdonképpen nem hatékony, mivel nem csupán kimeríti az
állományokat, az iparági nyereséget is folyamatosan
csökkenti. Megoldásokat kell találnunk a legrosszabb
állapotú állományok helyreállítására,
egyúttal azonban arról is gondoskodnunk kell, hogy a halászat
továbbra is megbízható jövedelemforrás legyen a
halászok számára. 
A túlzott kapacitáson túlmenően a zöld könyv a
jelenlegi szemlélettel összefüggésben négy másik
strukturális hiányosságot is feltár, amelyek a
következők:a pontos szakpolitikai célkitűzések hiánya,
különösen az ökológiai felelősség és a
célkitűzések általános tengerügyi
kérdésekkel való integrálása tekintetében,
túl centralizált és a rövid távú
megoldásokra összpontosító döntéshozatali
rendszer, amely a hosszú távú fenntarthatóságot gyakran
inkább rontja mint elősegíti,
olyan keretrendszer, amely az ágazatot nem teszi kellőképpen
felelőssé,
a halászati korlátozások betartására vonatkozó
politikai akarat hiánya.A fenti a kérdések
mérlegelése során azt is figyelembe kell vennünk, hogy
Európa a halászati termékek iránti keresletének
kétharmadát importból fedezi. 
A Bizottság szerint félő, hogy amennyiben az
elkövetkező években környezeti szempontból nem
tesszük fenntarthatóbbá a halászatot, megtizedeljük
tengereink élővilágát és ezáltal gazdaságilag
életképtelenné tesszük a halászati ágazatot. Ha
azonban a következő reform a közösségi politikát
áthozza a 21. századba, annak előnyeit nemcsak a halászok
és a tengerparti közösségek, hanem Európa polgárai
is élvezni fogják. 
A Bizottság jogi kötelezettsége csupán a közös
halászati politika egyes részeinek 2012-ig történő
felülvizsgálatára vonatkozik, a kialakult helyzet –
különösen az állományok állapota és a
túlzott flottakapacitás – azonban arra késztette, hogy
már most megindítsa a reformfolyamatot.  A mai nappal útnak
indított konzultáció 2009. december 31-én zárul le,
és a Bizottság 2010 első felében összesíti majd az
eredményeket. Az érdekelt felekkel folytatott további
konzultáció után a Bizottság hatásvizsgálati
jelentést fog készíteni, majd kidolgozza az új
alaprendeletre vonatkozó javaslatát. Ez utóbbit a Bizottság
vélhetően 2011 elején terjesztheti az Európai Parlament
és a Tanács elé, elfogadása pedig 2012-re várható.További
információk és dokumentumok a következő oldalon
találhatók:
http://ec.europa.eu/fisheries/reform
