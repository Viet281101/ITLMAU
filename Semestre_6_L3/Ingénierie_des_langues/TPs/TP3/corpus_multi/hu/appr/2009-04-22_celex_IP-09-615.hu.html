IP/09/615
Brüsszel, 2009. április 22.A bolognai folyamat – egyetemi reform
a következő évtizedbenÁprilis 28-án és 29-én 46
európai ország felsőoktatásért felelős miniszterei
találkozón vesznek részt a belgiumi Leuvenben és
Louvain-la-Neuve-ben, hogy számba vegyék a bolognai folyamat
eredményeit, új menetrendet állítsanak össze és
megállapodjanak a következő évtizedre – egészen
2020-ig – vonatkozó európai felsőoktatási
prioritásokat illetően. Mivel Európán
kívüli országok is nagy érdeklődést mutatnak az
európai felsőoktatási térségben végbemenő
reformok iránt, első alkalommal szerveznek olyan „bolognai
politikai fórumot”, amelyen a folyamatban részt vevő 46
országon kívül 20 Európán kívüli
ország[1] is
képviselteti magát.
Az, hogy a bolognai folyamat 1999-ben 29 ország
részvételével indult és ma már 46
országot[2]
számlál, európai sikertörténetnek tekinthető. A
„bolognai leltárról” készült legfrissebb
jelentés (Bologna Stocktaking Report) – melyet Leuvenben
és Louvain-la-Neuve-ben a miniszterek elé terjesztenek –
megállapítja, hogy a bolognai reformok végrehajtása
megfelelően, ám kissé egyenetlenül haladt előre. A
Bizottságnak a folyamatról szóló legutóbbi
jelentése megerősíti ezt a kedvező
megállapítást és rámutat, hogy jelentős
előrehaladás történt, többek között a
strukturális reformok terén. A nemzeti politikák
modernizálására és az európai felsőoktatási
intézmények reformjának konkrét
végrehajtására kell most helyezni a hangsúlyt.
A legfontosabb bolognai reformok az alábbiakra
összpontosítanak:a fokozatok háromciklusú szerkezete (alapképzés,
mesterképzés, doktori képzés),  
minőségbiztosítás a felsőoktatásban
és 
a képesítések és a tanulmányi idők
elismerése. Összességükben ezek a
reformtörekvések az egyetemek és a diákok számára
új lehetőségeket teremtettek. Az európai
felsőoktatási minőségbiztosítási
nyilvántartás múlt évi létrehozása még
szélesebb körben teszi ismertté az európai
felsőoktatást, és Európában, illetve világszerte
erősíti az intézmények és programok iránti
bizalmat.
A közelgő találkozó kapcsán Jàn Figel', az
oktatásért, képzésért, kultúráért
és ifjúságért felelős európai biztos a
következőket mondta: „A bolognai folyamat javulást hozott a
felsőoktatási rendszerek kompatibilitása és
összehasonlíthatósága terén. Többek
között azt eredményezte, hogy megnőtt Európa vonzereje
a más kontinensekről érkező diákok számára.
Bár további lépésekre van még szükség az
1999-ben kitűzött célok eléréséhez, folyamatosan
előre kell haladnunk, hogy megfeleljünk az új
kihívásoknak, különösen a jelenlegi gazdasági
válság közepette. A felsőoktatásnak kulcsszerephez kell
jutnia a gazdaság fenntartható fellendítésének
támogatásában és az innováció
ösztönzésében. Nem csupán európai, hanem
Európán kívüli kormányok is széles körben
felismerték az egyetemek modernizálásának
szükségességét, ami fontos támogatást
biztosít a bolognai folyamat sikeréhez.”
A közelmúltban a felsőoktatásban részt vevő
diákok körében készített Eurobarométer
felmérésből kitűnik, hogy a diákok szeretnék,
ha több lehetőségük nyílna a felsőoktatásban
való részvételre, az egyetemeknek pedig együtt kellene
működniük a munka világával és nagyobb
hangsúlyt kellene helyezniük az egész életen át
tartó tanulásra. Például a megkérdezettek
döntő többsége (97%-a) úgy véli, hogy fontos
biztosítani a diákok számára a munkaerő-piaci sikerhez
elengedhetetlen tudást és ismereteket. 
A diákok nagy része (87%) fontosnak tartja továbbá, hogy
a felsőoktatási intézmények ösztönözzék
az innovációt és a vállalkozói szellemet
diákjaik és munkatársaik körében, valamint hogy
lehetőségük nyíljon a tanulmányi program
keretében magánvállalatoknál szakmai gyakorlaton való
részvételre. Egyre több diák kíván
külföldön tanulni és nagy részük több
tájékoztatást szeretne kapni a felsőoktatási
intézmények minőségéről, mivel ezen
információk alapján könnyebben tudnának dönteni
tanulmányaikról. 
Az Európai Bizottság a tagállamokkal és a
felsőoktatási ágazattal közösen azon munkálkodik,
hogy a növekedést és foglalkoztatást célzó
lisszaboni stratégia keretében segítse az egyetemek
modernizációs programjainak megvalósítását. Ezt
támogatják a következők: az egész életen át
tartó tanulás programja (az Erasmus keretében zajló
tevékenységek), az EU 7. kutatási keretprogramja, a
versenyképességi és innovációs program, a
strukturális alapok, valamint az Európai Beruházási Bank
(EBB) hitelei. 
A Bizottság Európán kívüli viszonylatban is
támogatja a felsőoktatási reformokat, konkrétan
külső politikái és programjai révén; az
Unióval szomszédos országok például a Tempus program
keretében részesülnek támogatásban. Számos
két- vagy többoldalú együttműködési program
támogatja az egyéb partnerországokkal való kapcsolatokat:
EU-USA/Kanada, EDULINK, ALFA Latin Amerika esetében és az új
Nyerere program Afrika vonatkozásában. Végezetül meg kell
említeni az Erasmus-Mundus programot is, mely a világ
bármely országának diákjai számára biztosít
ösztöndíjakat, hogy különböző európai
országok integrált mesterszintű programjai keretében
tanulhassanak. A program új szakasza a doktori tanulmányokra is
kiterjed. A Bizottság Európán kívüli
intézményekkel is együttműködik a
felsőoktatási intézmények kutatási
tevékenységeinek támogatása érdekében az EU 7.
kutatási keretprogramja révén. A Marie Curie fellépés
pedig egyéni kutatók számára teszi lehetővé, hogy
részt vegyenek egy másik ország kutatócsoportjának
munkájában.   
További információk:
Európai Bizottság: MEMO/09/170
[GYIK Bolognáról], 2009. április 22. 
Európai Bizottság: MEMO/09/172
[Eurydice jelentés], 2009. április 22. 
Európai Bizottság: MEMO/09/171 [Eurobarométer ], 2009.
április 22. 
Európai Bizottság – Felsőoktatás
(Higher Education)
Európai Bizottság – Felsőoktatás – BolognaBologna
Process – a bolognai folyamat hivatalos honlapja
Miniszteri
konferencia a bolognai folyamatról, Leuven és Louvain-la-Neuve, 2009.
április 28-29.
[1]A következő
országok kaptak meghívást: Marokkó, Tunézia, Egyiptom,
Etiópia, Szenegál, Tanzánia, Dél-Afrika, Izrael,
Jordánia, Kazahsztán, Kirgizisztán, India, Kína, Japán,
Vietnám, Ausztrália, Új-Zéland, Brazília, Mexikó,
Amerikai Egyesült Államok és
Kanada.[2]
Albánia, Andorra, Ausztria, Azerbajdzsán, Belgium, Bosznia és
Hercegovina, Bulgária, Ciprus, Cseh Köztársaság, Dánia,
Egyesült Királyság, Észtország, Finnország,
Franciaország, Görögország, Grúzia, Hollandia,
Horvátország, Írország, Izland, Lengyelország,
Lettország, Liechtenstein, Litvánia, Luxemburg, Macedónia Volt
Jugoszláv Köztársaság, Magyarország, Málta,
Moldovai Köztársaság, Montenegró, Németország,
Norvégia, Olaszország, Orosz Föderáció,
Örményország, Portugália, Románia, Spanyolország,
Svájc, Svédország, Szlovák Köztársaság,
Szlovénia, Szentszék, Szerbia, Törökország,
Ukrajna.
