IP/09/563
Brüsszel, 2009. április 8.Halászat: az európai
akvakultúra teljes potenciáljának
felszabadításaAz akvakultúra, a világ egyik
leggyorsabban fejlődő élelmiszer-ágazata a Föld
lakossága által elfogyasztott halmennyiségnek már most is
nagyjából a felét biztosítja, és a benne rejlő
lehetőségeket még messze nem aknáztuk ki. Az
EU szigorú előírásokat léptetett életbe annak
érdekében, hogy az akvakultúrában alkalmazott szemlélet
és módszerek a fenntartható növekedés elvén
alapuljanak. Akvakultúra-ágazatunk világelső a kutatás
és a technológiai fejlesztések terén. Az eddig elért
eredmények azonban egyelőre nem tükröződnek a
termelésben, amely uniós szinten stagnált, míg a világ
más részeiben gyors ütemben növekedett. A Bizottság mai
közleményében javaslatot tesz a kialakult helyzet
kezelésére, és az EU akvakultúra-ágazaton belül
megpróbál új lendületet adni a fenntartható
növekedésnek.
„Az akvakultúra ígéretes jövő elé
néz, ami az igényes európai fogyasztók kiváló
minőségű, egészséges haltermékekkel való
ellátását illeti. Az ágazat azonban jelenleg messze nem
aknázza ki a benne rejlő lehetőségeket. Itt az ideje, hogy
változtassunk ezen: e stratégiailag fontos ágazatot a
súlyának megfelelően kell kezelni, valamint – a szó
szoros értelemben véve – biztosítani kell a
fejlődéséhez elengedhetetlen teret.” – nyilatkozta
Joe Borg, tengerügyi és halászati biztos.
Közleményében a Bizottság tanulmányozza az
uniós akvakultúra stagnálásának alapvető okait,
és megvizsgálja, hogyan javítható az ágazat
versenyképessége, fenntarthatósága és
irányítása.
Először, az ágazat a kutatás és a
technológiafejlesztés folyamatos és fokozott
támogatásával válhat versenyképesebbé, valamint
– javítandó az ágazat helyzetét a
területekért és a vízért folyó versenyben  –
a tengerparti és vízgyűjtő területek jobb
rendezése, továbbá a konkrét ágazati
szükségleteknek az EU halászati termékekkel kapcsolatos
piaci politikájába való integrálása révén.
Másodszor, az ágazat akkor marad fenntartható, ha továbbra
is a környezetbarát termelési módzerekre épül,
szigorú állat-egészségügyi és
állatjólléti előírásokat tart érvényben,
valamint magas szintű fogyasztóvédelmi követelményeket
biztosít. Harmadszor, többet tehetünk az ágazat
arculatának és irányításának
javításáért. Az akvakultúra sikere
nagymértékben attól függ majd, hogy nemzeti, illetve helyi
szinten tudunk-e biztosítani vállalkozásbarát
környezetet. A Bizottság iránymutatást szeretne adni a
tagállamoknak és a regionális hatóságoknak annak
érdekében, hogy a helyi, nemzeti, illetve uniós szinten meghozott
célzott intézkedések révén az ágazatban rejlő
valamennyi lehetőség kiaknázható legyen.
A Bizottság úgy véli, hogy egy erős, megújított
akvakultúra-ágazat felgyorsíthatná a növekedést a
kapcsolódó ágazatokban, és hozzájárulna a
vidéki és tengerparti területek fejlődéséhez.
Ezenkívül az ágazat megerősödése a
fogyasztóknak is hasznára válna, hiszen környezetbarát
módon előállított, egészséges és
kiváló minőségű élelmiszerekhez jutnának. A
fentiek csupán néhány példát szolgáltatnak arra,
hogy az akvakultúra-ágazat teljes potenciáljának
felszabadítására irányuló, minden szintet
átfogó és összehangolt európai fellépés
milyen létfontosságú előnyökkel járna.
További információ:
http://www.ec.europa.eu/fisheries/cfp/aquaculture_processing/aquaculture_en.htm
Memo/09/161
