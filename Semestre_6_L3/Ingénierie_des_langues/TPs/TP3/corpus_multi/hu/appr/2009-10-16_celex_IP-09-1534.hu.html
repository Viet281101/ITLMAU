IP/09/1534  Brüsszel, 2009. október 16. Az Európai Bizottság a digitális mozi előtt álló lehetőségekkel és kihívásokkal kapcsolatban gyűjt véleményeket  Az Európai Bizottság a mai napon nyilvános konzultációt indított, amelynek keretében az EU audiovizuális ágazatának szakembereitől arra keresi a választ, hogy miként lehetne legjobban megragadni a „digitális forradalom” nyomán az EU filmipara előtt álló lehetőségeket, és kezelni a felmerülő kihívásokat.  A digitális mozi révén a filmek terjesztése olcsóbbá és rugalmasabbá válhat, és ily módon több európai film kerülhet nemzetközi forgalmazásra.  A „digitális átállás” azonban jelentős beruházásokkal jár.  A digitális berendezések magas költségei miatt az európai mozik egyharmadát a bezárás fenyegetheti, hacsak nem kerülnek azonnali kidolgozásra új üzleti modellek és életképes állami támogatási programok.  A Bizottság által a mai napon elindított, két hónapig tartó konzultáció során a filmszakma és az audiovizuális ágazat képviselőitől, valamint a nemzeti filmügynökségektől és más érdekeltektől várnak véleményeket, amelyeket aztán be fognak építeni a Bizottság digitális mozival kapcsolatos szakpolitikájáról szóló, a jövő év elején esedékes közleménybe.  „A digitális forradalom már elindult, és fontos, hogy az európai m ozi felkészülten álljon a változások elébe.”  - jelentette ki Viviane Reding, az információs társadalomért és a médiaügyekért felelős biztos.  „A hagyományos tartalmak és a digitális technológia találkozása alapjaiban változtatja meg a filmgyártás, a filmforgalmazás és a filmnézés módját.  A technológiai fejlődés új üzleti lehetőségeket kínálhat, új munkalehetőségeket teremthet, és új fogyasztói szolgáltatásokat hozhat létre, e folyamat ösztönzéséhez azonban meg kell teremtenünk a megfelelő kereteket.  A Bizottság ezért azt szeretné, ha valamennyi érdekelt beszámolna a digitalizálással kapcsolatos tapasztalatairól, igényeiről és elvárásairól, hiszen ez a téma kulcsfontosságú az európai mozi jövője szempontjából”.  Neelie Kroes versenypolitikai biztos hozzátette: „Már régóta esedékes volt a digitális mozi által az európai filmiparra gyakorolt hatással foglalkozó nyilvános vita. Komoly beruházásokra lesz szükség, és az állami támogatások szintén szerephez juthatnak a digitalizálás elősegítésében. Ahhoz, hogy a digitális átállás mind a moziüzemeltetők, mind a mozilátogatók számára a legelőnyösebben valósuljon meg, fontos, hogy alaposan megismerjük az ágazat dinamikáját.”  A digitális technológiákat a filmkészítők egyre nagyobb mértékben veszik igénybe.  Az új kamerák és az új formátumok megkönnyítik a filmkészítést.  További digitális eszközök állnak rendelkezésre az izgalmas speciális effektusok megvalósításához és a 3D-s filmek forgatásához.  Mivel a filmek digitális kópiáinak forgalmazása akár 10-szer olcsóbb lehet, mint a hagyományos 35 mm-es filmre forgatott kópiáké, a digitális mozi segítségével az európai filmek könnyebben eljuthatnak a nemzetközi közönséghez.  A digitális filmvetítésre szolgáló berendezések ugyanakkor számos európai mozi számára túlságosan költségesnek bizonyulhatnak:  az európai mozik mintegy 31%-a csak egy vetítőteremmel rendelkezik, és a mozik csupán 10%-a multiplex.  A Bizottság a mai napon elindított konzultációval arra keresi a választ, hogy a digitális mozizás vajon miként befolyásolja az európai filmszakmát, és különösen az Európában található – összesen 30 000 vetítőtermet jelentő – mozikat.  A konzultáció keretében az Unióban tevékenykedő moziüzemeltetőktől, filmforgalmazóktól, nemzeti filmügynökségektől, valamint a filmiparban működő állami és magánszervezetektől várnak észrevételeket.   A digitális mozizás terén jelenleg az Egyesült Államok játssza a vezető szerepet.  Az USA-ban készülő filmek 90%-a digitális kópiában is elkészül, míg Franciaországban (amely Európa legjelentősebb filmgyártója) az új filmek kevesebb mint fele érhető el digitális változatban.  Az USA emellett létrehozta a VPF (Virtual Print Fee – virtuális kópia-díj) modellt, amelynek keretében a filmforgalmazók által megtakarított összeg egy részét harmadik felek összegyűjtik és a digitális berendezések finanszírozására fordítják.  Európában csupán 2428 vetítőterem alkalmas a digitális filmvetítésre.  Világviszonylatban a nagyjából 110 ezer vetítőteremből 12 ezret szereltek fel digitális berendezésekkel, és becslések szerint 2012-re a világ mozijainak közel 20%-a lesz alkalmas a digitális vetítésre.   Több tagállam kormánya is fontolgatja a digitális mozizásra való átállás állami támogatását. Olaszország már bejelentett egy állami támogatási programot, amellyel kapcsolatban jelenleg   nyilvános konzultáció   folyik (   IP/09/1181   ). Más országok (köztük Franciaország, Németország és Norvégia) most tervezik vagy véglegesítik állami támogatási programjaikat. Azonban a művészmozik többsége (vagyis azok a mozik, amelyek európai független filmeket játszanak, így például a MEDIA program által támogatott    Europa Cinemas   hálózat tagjai) a digitális átállás megvalósításához jelenleg sem állami, sem magánfinanszírozással nem rendelkezik.  A Bizottság ma nem csupán az európai filmágazat szakembereihez fordult, hanem egy elemzést is közzétett a digitális mozizásról, valamint felvázolta az e téren tervezett politikáját, kitérve az állami támogatásokkal kapcsolatos kérdésekre.  A 2009. december 16-ig tartó nyilvános konzultáció során beérkező vélemények és azok elemzése segíteni fog a Bizottságnak „Az európai mozi előtt álló lehetőségek és kihívások” címmel 2010-ben közreadandó közlemény kidolgozásában. Háttér  A nyilvános konzultáció a Bizottság által 2008 tavaszán felállított szakértői csoportban lezajlott eszmecserére épít, és célja az európai mozik sokszínűségét fenyegető lehetséges veszély és az alternatív üzleti modellek iránti igény feltérképezése.      A meglévő MEDIA 2007 program Európán belül a 2007–2013 közötti időszakban 755 millió eurós támogatást nyújt Európa audiovizuális ipara számára szakemberek képzéséhez, filmgyártáshoz, valamint az alkotások európai terjesztéséhez és reklámozásához (IP/07/169).   A MEDIA programot 1991-től kezdődően folyamatosan módosították, hogy mindig megfelelő támogatást nyújthasson Európa audiovizuális iparának.    Nemrégiben az új technológiákat is a program égisze alá vonták, azok képzési vonatkozásaitól kezdve a vetítésig.    A MEDIA-program által támogatott egyik képzési ág a digitális technológiákkal, és azoknak a gyártást, a forgalmazást és a vetítést érintő vetületeivel foglalkozik.  Több kísérleti projekt is elindult, az európai filmek forgalmazásával kapcsolatos digitális költségek immár évek óta támogatásra jogosultak, és az „Europa Cinemas” mozihálózat keretében külön támogatási programot hoztak létre az európai filmek digitális formátumban való vetítésére. A nyilvános konzultáció és a kapcsolódó háttéranyagok a következő linkeken érhetők el:   http://ec.europa.eu/information_society/media/overview/consultations/index_en.htm      MEDIA 2007 Decision   :    http://ec.europa.eu/information_society/media/overview/2007/index_en.htm
