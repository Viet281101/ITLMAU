IP/09/1599  Brüsszel, 2009. október 28.  Tej: A Bizottság átmenetileg engedélyezi a tagállamok számára, hogy 15 000 euróig terjedő összegben állami támogatást nyújtsanak a termelőknek  Az Európai Bizottság a mai napon arról döntött, hogy engedélyezi a tagállamok számára, hogy állami támogatás formájában, egyszeri kifizetésként 15 000 eurónyi összegig támogatást folyósítsanak a termelőknek. Ez a lépés a Bizottság jelenlegi az irányú erőfeszítéseinek sorába illeszkedik, amelyek célja a tejtermelők bevételeinek stabilizálása, azonban természetesen a más ágazatokban tevékenykedő gazdálkodók számára is nyitott. A döntés nyomán módosul az ideiglenes válsághelyzeti keretrendszer, amelyet a Bizottság 2009 januárjában fogadott el, és amely már most számos támogatási lehetőséget tartalmaz arra, hogy az európai uniós vállalkozások könnyebben jussanak finanszírozáshoz. A Bizottság mai döntése értelmében a válsághelyzeti keretrendszer a mezőgazdasági termelők számára nyújtható, legfeljebb 15 000 EUR értékű elkülönített, összeegyeztethető, korlátozott összegű támogatással egészül ki. Az említett összeg 2010 végéig, vállalkozásonként egy alkalommal nyújtható. Ebből az összegből le kell vonni minden 2008 eleje óta kapott de minimis támogatást. Az ezen új eszköz keretében létrehozott támogatási programoknak valamennyi őstermelő számára nyitottnak kell lenniük és az egyes tagállamok által már életbe léptetett egyéb általános válságkezelési intézkedéseket kell kiegészíteniük. A mezőgazdasági termelők számára nyújtandó, 15 000 euróig terjedő összegű állami támogatásra vonatkozó elképzelés a tejágazatról szóló, 2009. július 22-i bizottsági közlemény részét képezte.  „Az, hogy a nemzeti hatóságok számára lehetővé válik, hogy 15 000 eurónyi összegig támogatást nyújtsanak a termelőknek, valószínűleg segíteni fog azoknak a komoly pénzforgalmi problémáknak a megoldásában, amelyekkel egyes termelők küzdenek” – nyilatkozta Mariann Fischer Boel, a mezőgazdasági és vidékfejlesztési ügyekért felelős biztos.  „Úgy vélem, hogy az európai uniós szinten rendelkezésre álló többi intézkedéssel együtt ez segítséget nyújt tejtermelőinknek a jelenlegi nehéz helyzetből való kilábalásra.” A tejágazatban korábban meghozott intézkedések  A Bizottság 600 millió euróig terjedő összeget szán ebben az évben piaci intézkedésekre.  Az intervenciós időszakot 2010 augusztusának végéig meghosszabbították. A közvetlen kifizetések 70 százaléka esetében a szokásosnál 6 héttel korábban (október 16-tól) megtörténhet a kifizetés.  A 2003-as KAP-reform részeként, az intervenciós árak csökkenésének kompenzálása érdekében a tejtermelőknek nyújtott közvetlen kifizetések további, évi 5 milliárd euróval nőttek.  Október 19-én a Bizottság bejelentette, hogy 280 millió euró összegben további támogatási csomagot hoz létre a tejtermelők számára.  A KAP-reform állapotfelmérése és az európai gazdaságélénkítési terv részeként további 4,2 milliárd euró áll rendelkezésre az „új kihívások” kezelésére, beleértve a tejágazat szerkezetátalakítását is.  Mindez hozzáadódik a vidékfejlesztési politika keretén belül már rendelkezésre álló eszközökhöz.   A Bizottság a termékválaszték és a program által támogatható korcsoport kibővítésével az iskolatej programot is tovább erősítette.  Új ciklust nyitott meg továbbá a tejtermékek promóciójára irányuló intézkedések tekintetében.  A tejágazat közép- és hosszú távú kilátásait magas szintű szakértői csoport vizsgálja, amely 2010 júniusára készíti el végleges jelentését. További információ:    http://ec.europa.eu/agriculture/markets/milk/index_en.htm
