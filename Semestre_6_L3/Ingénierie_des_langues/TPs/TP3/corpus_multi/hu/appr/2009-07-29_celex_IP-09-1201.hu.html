IP/09/1201
      Brüsszel, 2009. július 29.
      Az európaiak túlnyomó többsége figyelmet fordít az általa vásárolt termékek környezeti hatására
      A ma közzétett Eurobarométer-felmérés szerint öt európai polgárból négy vallja magáról azt, hogy figyelmet fordít az általa
            vásárolt termékek környezeti hatására. A környezetvédelmi megfontolások Görögországban érvényesülnek leginkább, ahol a megkérdezettek több mint 90 százaléka nyilatkozott
            úgy, hogy a termékek által a környezetre gyakorolt hatás jelentős mértékben befolyásolja a vásárlás során hozott döntéseit. Ugyanebből a felmérésből kiderül továbbá az is, hogy az európaiak véleménye megoszlik a termékek környezeti teljesítményére
            vonatkozó gyártói állításokról, és a válaszadók csaknem fele véli úgy, hogy a környezetbarát termékek előállítását azzal lehetne
            a leginkább előmozdítani, hogy a környezetet károsító termékekre magasabb adókat vetnének ki, a környezetbarát termékekre
            pedig alacsonyabbakat. A megkérdezettek határozottan támogatták azt az elképzelést is, hogy a kiskereskedők kapjanak nagyobb szerepet a környezetbarát
            termékek népszerűsítésében, valamint hogy kötelezővé váljon az üvegházhatást okozó gázok kibocsátására vonatkozó adatok –
            az úgynevezett szénlábnyom – feltüntetése a termékek címkéjén. 
      Stavros Dimas, az EU környezetvédelmi biztosa így nyilatkozott: „Az éghajlatváltozás ellen minden lehetséges fronton küzdenünk kell, és ebben a küzdelemben mindenkinek részt kell vennie. Ez nem csupán a vállalatok és a kormányok feladata, a fogyasztók szerepe is fontos. Azzal, hogy környezet- és éghajlatbarát termékeket vásárolnak, az egyes fogyasztók egyértelmű jelzést küldenek a gyártók felé,
            környezetkímélőbb termékek előállítására ösztönözve őket." 
      Fontos a termékek környezetre gyakorolt hatása
      Az európai polgároknak a fenntartható fogyasztáshoz és termeléshez való viszonyával foglalkozó Eurobarométer-felmérés ma közzétett eredményei azt mutatják, hogy az európaiak túlnyomó többsége (83%)
            fontos szerepet tulajdonít a termék által a környezetre gyakorolt hatásnak vásárlói döntései meghozatalában. A görögök között a legnagyobb azok aránya, akik számára fontos szempont az általuk vásárolt termékek környezeti hatása (92&nbsp;%),
            legkevésbé pedig a cseheket foglalkoztatja ez a probléma (62&nbsp;%).
      Megoszlanak a vélemények a vállalatoknak a termékeik környezeti teljesítményére vonatkozó állításairól
      A termékek környezeti teljesítményére vonatkozó gyártói állításokat illetően a felmérésben részt vevő európaiak két nagyjából
            egyenlő táborra oszlanak: 49&nbsp;% hiszi, hogy az állítások megfelelnek a valóságnak, míg 48&nbsp;% nem tartja hihetőnek azokat. Leginkább a hollandok bíznak meg az állításokban (78&nbsp;%), legkevésbé pedig a bolgárok (26&nbsp;%).
      Magasabb adók a környezetet károsító termékek, alacsonyabb adók a környezetbarát termékek esetében 
      Az uniós polgárok mintegy 46%-a véli úgy, hogy a környezetbarát termékek előállítását leginkább a környezetet károsító termékekhez kapcsolódó adók növelésével és a természetbarát
            termékekre megállapított adók csökkentésével lehetne előmozdítani. Ezzel a kettős adóztatási rendszerrel a britek értenének egyet leginkább, legkevésbé pedig a máltaiak (28&nbsp;%), akik ehelyett
            csupán a környezetbarát termékekre vonatkozó adók csökkentését támogatnák. 
      A kiskereskedők szerepének növelése a környezetbarát termékek népszerűsítésében 
      A megkérdezettek határozottan támogatnák, hogy a kiskereskedők is vegyék ki a részüket a környezetbarát termékek népszerűsítéséből. Az uniós polgárok csaknem fele (49&nbsp;%) úgy gondolja, hogy a kiskereskedőknek fokozniuk kellene az ilyen termékek láthatóságát
            a polcaikon, illetve áruházaikban külön e termékeknek szentelt „zöld sarkot” kellene kialakítaniuk. Az európaiak egyharmada (31&nbsp;%) szerint a kiskereskedők azzal mozdíthatnák elő leginkább a környezetbarát termékek forgalmát,
            hogy megfelelőbb tájékoztatást biztosítanak ezekről a fogyasztóknak. 
      A szénlábnyomot feltüntető címkék erőteljes támogatást élveznek 
      Annak ellenére, hogy az európaiaknak nem egészen a fele tulajdonít fontos szerepet az ökocímkéknek a vásárlói döntései meghozatalában,
            és csupán minden tizedik válaszadó véli úgy, hogy a környezetvédelmi címkéken szerepeltetni kellene az üvegházhatást okozó
            gázok adott termék által előidézett kibocsátásának összegét, az európai polgárok mintegy 72&nbsp;%-a egyetért azzal, hogy a jövőben
            kötelezővé kellene tenni a termékhez kapcsolódó szénlábnyomot feltüntető címkéket. E kérdés kapcsán jelentős nézetkülönbségek mutatkoznak a tagállamok között; legkevésbé a csehek helyeselnék ezt a fajta címkézést
            (47&nbsp;%), míg a görögök nagy többsége (90&nbsp;%) lelkesen támogatná azt. 
      A szénlábnyomot feltüntető címke tájékoztatást nyújtana arról, hogy a termék életciklusa alatt, vagyis az előállítástól az
            ártalmatlanításig mekkora a kibocsátott üvegházhatást okozó gázok – köztük a szén-dioxid – teljes mennyisége. Európai szinten jelenleg még nem létezik ilyen címkézési rendszer, de a Környezetvédelmi Tanács 2008. decemberi ülésén a miniszterek
            felkérték a Bizottságot, hogy tanulmányozza a szénlábnyomot feltüntető címkék bevezetésének lehetőségét.
      Háttér: a fenntartható fogyasztásról és termelésről szóló uniós cselekvési terv
      2008 júliusában a Bizottság cselekvési tervet terjesztett elő, amely a fenntartható fogyasztásra és termelésre vonatkozó javaslatokat
            foglal magában. A javaslatok célja a termékek környezeti teljesítményének javítása, valamint a fenntarthatóbb termékek és termelési technológiák iránti kereslet fokozása. A cselekvési terv emellett az innovációs
            lehetőségek megragadására is ösztönözni kívánja az uniós ipart. 
      További információk:
      A fenntartható fogyasztás és termelés témájához kapcsolódó weboldalak: 
      http://ec.europa.eu/environment/eussd/escp_en.htm
