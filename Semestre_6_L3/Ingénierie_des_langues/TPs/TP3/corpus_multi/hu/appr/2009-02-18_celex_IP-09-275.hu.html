IP/09/275
Brüsszel, 2009. február 18.A Bizottság javaslatot tesz
európai menekültügyi támogató hivatal
létrehozásáraA Bizottság a mai napon egy európai
menekültügyi támogató hivatal
létrehozásáról szóló rendeletre irányuló
javaslatot fogadott el. A javaslat, amely az Európai Bevándorlási
és Menekültügyi Paktum részét képezi, az
Európai Tanács felkérésére adott válasz.
A javaslat lehetővé teszi egy olyan operatív
ügynökség gyors létrehozását, amely a
különböző nemzeti gyakorlatok
közelítésének ösztönzése érdekében
koordinálja és erősíti a tagállamok közötti
menekültügyi együttműködést. Emellett a hivatal
hozzájárul majd az EU-ban létező menedékjoggal
kapcsolatos rendelkezések harmonizálásához is.
Jaques Barrot alelnök, a szabadságon, biztonságon és a
jog érvényesülésén alapuló
térségért felelős biztos a következőket
nyilatkozta: „Nagy erőkkel dolgozunk a közös európai
menekültügyi rendszer megvalósításán. Ennek
keretében elengedhetetlen, hogy a jogszabályok mellett az alkalmazott
gyakorlatokat is közelítsük egymáshoz.
Létfontosságú, hogy a tagállamok menekültügyekben
illetékes szolgálatainak érdemi segítség álljon
rendelkezésére mindennapi operatív szükségleteik
kezeléséhez. A hivatal által kiküldött
támogató csoport azt is lehetővé teszi majd, hogy
közösen találjunk megoldást olyan
válsághelyzetekre, mint például a
menedékkérők tömeges beáramlása.”
A menedékjog jelenlegi alkalmazása alapján nagy
különbség van a nemzetközi védelem iránti
kérelmek tagállamok általi kezelése terén. Egy iraki
állampolgárnak például 71% esélye van, hogy
védelmet kapjon az egyik tagállamban, míg egy másikban
ugyanez az esély csupán 2%. A Bizottság által 2008
júniusában elfogadott menekültügyi cselekvési terv az
uniós menekültügyi jogszabályok
kiegészítését és nagyszabású
módosítását irányozta elő. Ez jelenleg folyamatban
van, de a különböző nemzeti gyakorlatok
közelítése érdekében alá kell támasztani a
tagállamok közötti adminisztratív
együttműködés megerősítésével is.
A hivatal támogatást nyújt majd a tagállamoknak abban,
hogy menekültügyi politikájukat koherensebbé és
igazságosabbá tegyék, például a bevált gyakorlatok
feltérképezéséhez nyújtott segítség,
uniós szintű képzések szervezése és a
származási országra vonatkozó megbízható
információkhoz való hozzáférés javítása
révén. Ugyancsak a hivatal feladata lesz a nemzeti
szakértőkből álló támogató csoportok
koordinálása – ezeket a csoportokat azon tagállamok
kérésére küldik a helyszínre, amelyek a
területükre tömegesen érkező
menedékkérők problémájával találják
szemben magukat. Emellett tudományos és technikai segítséget
is nyújt a menekültügyi politika és jogszabályok
fejlesztéséhez.
A hivatal ügynökség formájában, független
európai szervezetként fog működni. A Bizottság és
a tagállamok az igazgatótanácsban, a hivatal
irányító testületében képviseltetik magukat. A
hivatal szorosan együttműködik majd a tagállamok
menekültügyekért felelős szerveivel, valamint az
Egyesült Nemzetek Menekültügyi Főbiztosának
Hivatalával. A tervek között szerepel egy konzultációs
fórum is, amely a civil társadalom szervezeteivel folytatott
párbeszédnek biztosít teret.
Amennyiben a Bizottság javaslata gyorsan elfogadásra kerül, a
hivatal 2010-re létrejöhet és megkezdheti
működését. Székhelye a tagállamok állam-
és kormányfőinek döntése alapján valamely
tagállamban lesz.
