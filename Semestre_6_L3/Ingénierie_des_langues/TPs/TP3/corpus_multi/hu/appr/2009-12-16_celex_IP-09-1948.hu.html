IP/09/1948 Brüsszel, 2009. december 15.  A Halászati Tanács tovább ösztönzi a környezetvédelmi, társadalmi és gazdasági fenntarthatóságot  A halászati miniszterek tanácsa 2009. évi utolsó ülésén politikai megállapodás született a Bizottság 2010-es halászati lehetőségekről szóló javaslatáról.  Ez kulcsfontosságú előrelépés ahhoz, hogy az Európai Unió tovább folytathassa környezetvédelmi, gazdasági és társadalmi fenntarthatósági menetrendjének megvalósítását a halászati és tengerészeti ágazat, az európai polgárok és a tengeri környezet javára.   Joe Borg, az Európai Bizottság tengerügyi és halászati biztosa megelégedését fejezte ki az ülés eredményével kapcsolatban:  „A ma elért megállapodás jó példája annak, hogy Európa még a legbonyolultabb problémákat is képes jóhiszeműen, csapatként együttműködve megoldani. Bízom benne, hogy az a szoros együttműködés, melyet az utóbbi években kialakítottunk, utódom hivatalba lépése után, a jövő évben is folytatódni fog. Minden érintettnek a legjobbakat kívánom abbéli erőfeszítéseihez, hogy a halászati és tengeri ügyeket továbbra is határozottan a fenntartható és eredményes jövő jegyében kezeljék.”  Noha sok állomány túlhalászása továbbra is túlzott mértékű, Borg biztos néhány pozitív tudományos hírről is beszámolhatott a Tanácsnak, nevezetesen arról, hogy kevés, de növekvő számú állományt jelenleg már a legnagyobb fenntartható hozam (MSY) szintjén halásznak.   Az elmúlt évekhez hasonlóan, a teljes kifogható mennyiség (TAC) különböző állományokra vonatkozó változtatásaira tett javas lataihoz a Bizottság ugyanazt az objektív, tudományos szakvéleményen alapuló módszert használta. A Bizottság széles körű konzultációt folytatott a tagállamokkal és az ágazat képviselőivel, és mindent megtett annak érdekében, hogy enyhítse a halászati ágazat rövid távú terheit.   Az ilyen jellegű, széles körű egyeztetések esetében természetes módon, a Bizottság eredeti javaslatát a tagállamok aggályainak eloszlatása érdekében módosították. Az idei javaslat még nem tartalmazza a végső számokat a Norvégiával és a Feröer-szigetekkel közösen kezelt állományokra vonatkozóan, mivel erről a feleknek még nem sikerült megegyezniük. A Bizottság által az ezekre az állományokra vonatkozó előzetes számadatok januárig teszik lehetővé a halászati tevékenységet, így a Bizottságnak elegendő ideje lesz arra, hogy a Norvégiával folytatott tárgyalásokat befejezze, és azt követően gyorsan módosítsa a végső számadatokat. A Bizottság bízik benne, hogy az egyeztetések 2010 elején befejeződnek, és mind az EU, mind Norvégia számára elfogadható, kiegyensúlyozott megállapodást sikerül elérni.  Az EU nemrég elfogadott, a cápákra vonatkozó cselekvési tervével összhangban a Tanács fenntartotta, hogy heringcápa teljes kifogható állományának (TAC) mértéke nulla, a tüskéscápára pedig a visszadobások elkerülése érdekében 10%-ra korlátozott, járulékos fogást engedélyezett, ugyanakkor 2011-től halászati tilalomra vállalt kötelezettséget.   A szardellákról szóló legújabb tanulmányok ígéretes adatai lehetővé tették, hogy a Tanács 2010 januárjától kezdve 7000 tonna szardella halászatát engedélyezze, azzal a feltétellel, hogy ez a szám a tudományos szakvélemény állásfoglalásához igazodva tavasszal változni fog.  Ezt a halászati területet ennek megfelelően szigorúan ellenőrizni fogják.  Lásd még a 2010-re szóló teljes kifogható mennyiségek (TAC-ok) és kvóták táblázatát :    http://ec.europa.eu/fisheries/press_corner/press_releases/2009/com09_79_en.pdf
