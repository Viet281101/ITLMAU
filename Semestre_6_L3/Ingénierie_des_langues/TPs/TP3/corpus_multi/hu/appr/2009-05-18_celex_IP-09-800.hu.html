IP/09/800
Brüsszel, 2009. május 18.A szavazata fontos, éljen
vele!Június 4–7. között
27 országban – Helsinkitől Lisszabonig, Dublintól
Vilniusig – mintegy 375 millió polgárt szólítanak
az urnákhoz az Európai Parlament megválasztása
céljából. Az Európai Bizottság
elnöke, José Manuel Barroso internetes honlapján
videoüzenetet tett közzé, amelyben arra buzdítja az
európai polgárokat, hogy járuljanak az urnákhoz és
nyilvánítsák ki akaratukat. 
„Az Ön szavazata fontos számunkra, mivel
választása hozzájárul majd az Európai Unió
tevékenységének alakításához az
elkövetkezendő öt év során” –
jelentette ki Barroso elnök a honlapján, a következő
címen elérhető videoüzenetében: 
http://ec.europa.eu/commission_barroso/president/multimedia/vlog/index_en.htm
A videofelvétel hat nyelven (angolul, franciául, németül,
olaszul, portugálul és spanyolul) tekinthető meg az elnöki
honlapon, de elérhető az Európai Bizottság
audiovizuális portálján is. A nyilatkozat szöveges
változata a többi tizenhét uniós nyelven is
olvasható.
Jóllehet az Európai Bizottság vállalja magára a
politikai kezdeményezést, és teszi meg a szükséges
javaslatokat annak érdekében, hogy a polgárok számára
kézzelfogható eredmények szülessenek, „a
jogszabályokat – az egyes nemzeti kormányokkal karöltve
– az Európai Parlament alkotja” – emlékeztet rá
Barroso, hozzátéve, hogy „emellett a Parlament
ellenőrzési hatáskörrel rendelkezik a többi
európai intézmény felett”.
„Olyan képviselőket kell választania az Európai
Parlamentbe, akik az Ön nézetei szerint gondolkodnak arról,
hogyan oldhatjuk meg az előttünk álló kihívásokat
– mert amit Európa tesz, az Önt és az Ön mindennapi
életét érinti” – hangsúlyozza Barroso
elnök.
