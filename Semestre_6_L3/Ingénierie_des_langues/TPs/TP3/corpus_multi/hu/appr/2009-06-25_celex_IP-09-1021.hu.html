IP/09/1021 Brüsszel, 2009. június 25.  A „Milk – Drink it up” („Igyál tejet”) kampány teljes gőzzel halad előre: Mariann Fischer Boel uniós biztos kihirdeti a „Tejben az erő” fotópályázat győzteseit  Mariann Fischer Boel, az Európai Bizottság mezőgazdasági és vidékfejlesztési ügyekért felelős tagja egy párizsi iskolalátogatás keretében ma kihirdeti a „Tejben az erő” fotópályázat három nyertesét.  A fotópályázat annak a „Milk – Drink it up”( „Igyál tejet”) mottó jegyében zajló uniós kampánynak a részét képezi, amelynek célja, hogy Európában felhívja a figyelmet a tej és tejtermékek fogyasztásával járó jótékony hatásokra, ezek ugyanis egészséges alternatívát jelentenek az alacsony tápértékkel bíró élelmiszerekkel és italokkal szemben.  „Napjainkban a táplálkozás nem csak fizikai állapotunkat, hanem egyre inkább hangulatunkat is befolyásolja.  Ezt a túlsúllyal vagy elhízással küzdő 22 millió európai fiatal is tanúsíthatja.  Az Európai Unió ebben az évben már több mint 55 millió eurót fordított az Európai Iskolatej Programra” — mondta Fischer Boel biztos.  „A fotópályázattal is azt szeretnénk elérni, hogy a gyermekek és serdülőkorúak ráébredjenek a helyes táplálkozás fontosságára.  Ezért is örülök annak, hogy ennyi fiatal tett bizonyságot kreativitásáról és fejezte ki ily módon, mennyire szereti a tejtermékeket.”        A párizsi pék-cukrász szakiskola meglátogatása során a biztos bemutatja az egész Unióra kiterjedő internetes szavazással kiválasztott fotókat.  A tej és tejtermékek témában kiírt „Tejben az erő” fotópályázat szabad teret engedett az európai fiatalok kreativitásának.    710 fiatal fényképész kelt versenyre a vonzó nyeremények egyikéért (Nintendo Wii Sport konzol), amellyel ötvözhető a családi körben végzett testmozgás és a fiatalok műszaki érdeklődése.  A szerencsés nyertesek a következők Benedek Horvath, Andrea Cremona és Teresa Videva .  A párizsi látogatásra a „Drink it up!” kampány k eretében kerül sor. A kampány során a mezőgazdasági biztos az elmúlt hónapokban több, fiatalok részvételével zajló rendezvényen vett részt, ahol a kiegyensúlyozott táplálkozás népszerűsítése jegyében a fiatalok tejből, gyümölcsből és zöldségből friss ételeket készítettek.  Az elhízás: egyre gyakoribb jelenség Európában       A fiatalokkal és az elhízással kapcsolatosan jelenleg különös hangsúly helyeződik a helyes táplálkozásra, és ez elsősorban azzal a nyugtalanító tendenciával magyarázható, hogy az európai gyermekek és serdülők – tagállamtól függően – 20%–35%-a túlsúlyos.  A probléma megoldása érdekében az Európai Unió a most véget érő tanév során már több mint 55 millió eurót mozgósított az Európai Iskolatej Program keretében, és további 90 millió eurót kíván az Iskolagyümölcs Program keretében a következő tanévben rendelkezésre bocsátani.  Az uniós intézkedések pénzügyi és pedagógiai támogatást nyújtanak ahhoz, hogy a fiatalok gyorsan szert tehessenek az egészséges étkezési szokásokra és hozzászokjanak a rendszeres testmozgáshoz. Ezek ugyanis hatékony védelmet kínálnak az élet későbbi szakaszában jelentkező olyan egészséggel kapcsolatos problémákkal szemben, mint a szív- és érrendszeri megbetegedések, a cukorbetegség és az agyvérzés. További információ az uniós programokról  Az Európai Iskolatej Programmal kapcsolatos valamennyi információt megtalál a   http://www.drinkitup.europa.eu/      című weboldalon.  Az új Európai Iskolagyümölcs Programról az alábbi internetcímen olvashat:        http://ec.europa.eu/agriculture/markets/fruitveg/sfs/index_en.htm    Ha az Európai Bizottság táplálkozási politikájáról szeretne többet megtudni, kérjük, látogasson el a következő oldalra:    http://ec.europa.eu/health/ph_determinants/life_style/nutrition/nutrition_en.htm
