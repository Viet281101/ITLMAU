IP/09/190
Brüsszel, 2009. január 29.Fogyasztóvédelem: Az
Európai Unió be akarja tiltani a dimetil-fumarát (DMF)
fogyasztási cikkekben, például kanapékban vagy cipőkben
történő használatátValószínűleg EU-szerte
betiltják a dimetil-fumarát (DMF) biocid használatát, mely
anyag több száz fogyasztónál komoly allergiás
reakciókat váltott ki, mivel olyan, minden nap használatos
termékekben fordul elő, mint például a kanapék vagy a
cipők. A tagállamok ma megszavazták az Európai
Bizottság határozattervezetét, amely biztosítani
kívánja, hogy az olyan, erős túlérzékenységet
kiváltó anyagot (DMF) tartalmazó termékek, mint a bőr
bútorok vagy lábbelik, ne kerüljenek forgalomba az EU
piacán. Amennyiben már forgalomba kerültek, e termékeket
haladéktalanul vissza fogják hívni és vissza fogják
vonni a piacról. Egyes országokban – pl. Franciaországban,
Finnországban, Lengyelországban, Svédországban és az
Egyesült Királyságban – azoknál a
fogyasztóknál, akik DMF-et tartalmazó termékekkel
kerültek érintkezésbe, komoly egészségügyi
problémák jelentkeztek: többek között
bőrviszketés, irritáció, pirosság, égető
érzés, illetve bizonyos esetekben még akut légzési
nehézség is.  Az EU egészében sürgősségi
intézkedés bevezetését előirányzó
bizottsági határozattervezet addig lenne érvényben,
amíg nem fogadnak el egy hosszú távú jogi
szabályozást e téren. A mai szavazást követően a
Bizottság határozattervezetét konzultáció
céljából először is továbbították az
Európai Parlamentnek, majd a biztosok testülete elé terjesztik
végső jóváhagyásra.
Meglena Kuneva, az EU fogyasztóvédelemért felelős biztosa
a következőket mondta: „A biztonságot illetően
semmiféle kompromisszumra nem vagyunk hajlandók.  Örömmel
látom, hogy a RAPEX-rendszer annyira jól működik, hogy
segítségével biztosíthatóvá válik, hogy a
DMF-et tartalmazó veszélyes termékeket gyorsan kivonják a
piacról.  Azonban ezen túlmenően további sürgős
közösségi fellépésre van szükség a
probléma teljes mértékű
kiküszöbölésére. A DMF valamennyi fogyasztási
cikkben történő használatának uniós
tilalmával a komoly egészségügyi kockázatokat
szeretnénk megszüntetni, különösen pedig azokat a
súlyos allergiás reakciókat, amelyek egyes
fogyasztóknál már akkor is fellépnek, ha csupán a
bőrtermékek mindennapos használata során kapcsolatba
kerülnek az említett vegyi anyaggal”. 
Milyen kockázattal jár a DMF használata?
A dimetil-fumarátot (DMF) biocidként használják a
gyártók annak érdekében, hogy segítségével
elpusztítsák azokat a penészgombákat, amelyek a bútorok
vagy cipők bőr anyagát nedves környezetben való
tároláskor vagy szállításkor
károsíthatják. A DMF kis zacskókba töltve, a bútor
belsejébe rögzítve vagy a lábbeli dobozába helyezve
párolog és impregnálja a bőrt, biztosítva ezáltal
a penész elleni védelmet. Ugyanakkor megállapítást
nyert, hogy a DMF a termékkel érintkezésbe kerülő
fogyasztóknál súlyos egészségügyi
károsodást okozott. 
Számos fogyasztónál a DMF áthatolt a ruházaton,
egészen a bőrig[1],
fájdalmas bőrgyulladást okozva ezáltal. Az a tény, hogy
komoly sérülések esetén a kezelés
különösen nehéz, tovább súlyosbítja a
károkat. A DMF jelenléte ezért komoly veszélyt jelent.
E veszélyes vegyi anyaggal kapcsolatban akkor merültek fel
először aggályok, amikor néhány tagállam
hatóságai a nem élelmezési célú veszélyes
fogyasztási cikkekre vonatkozó sürgősségi
riasztórendszeren (RAPEX) keresztül erre figyelmeztettek.
Kanapékkal, karosszékekkel és cipőkkel kapcsolatban
érkeztek figyelmeztető értesítések, és klinikai
vizsgálatok megerősítették, hogy az e termékekkel
érintkező fogyasztók által elszenvedett
bőrgyulladásokat a DMF
okozta.[2] Ezt
követően Franciaország és Belgium nemzeti szintű
tilalmat rendelt el és Spanyolország is erre készül. A ma
elfogadott új határozat valamennyi tagállamra érvényes
lesz majd.
Jelenleg hatályos szabályok Fogyasztási cikkek
előállításához az EU-ban ma már tilos DMF-et
használni, mivel a biocid termékek forgalomba hozataláról
szóló irányelv (98/8/EK) értelmében a DMF-et
tartalmazó biocid termékek nem engedélyezettek. Ugyanakkor az
EU-n kívüli gyártók használhatják ezeket a nem
engedélyezett biocidokat, és termékeiket exportálhatják
a Közösségbe. A mai határozatnak köszönhetően
ezért a közösségi fogyasztók az importált
termékekben található DMF jelentette veszéllyel szemben
ugyanolyan védelmet élveznek, mint az EU-ban gyártott
fogyasztási cikkek esetében.
A tagállamok által nemrégiben bevezetett
intézkedések 
2008 decemberében Franciaország
rendeletet[3] fogadott el,
amely egy évre megtiltja a DMF-et tartalmazó
ülőalkalmatosságok és lábbelik behozatalát és
forgalomba hozatalát. A francia rendelet emellett visszahívja
valamennyi azon ülőalkalmatosságot és lábbelit, amely
látható módon tartalmaz, vagy amelynek csomagolása
látható módon tartalmaz DMF-et. 2009 januárjában
Belgium rendeletet[4]
bocsátott ki, amely valamennyi, DMF-et tartalmazó árucikk és
termék forgalomba hozatalát betiltja. Spanyolországnak is
szándékában áll megfelelő intézkedések
bevezetése. 
Háttér – RAPEX
A RAPEX egy nem élelmezési célú veszélyes
fogyasztási termékekre vonatkozó sürgősségi
riasztórendszer, mely gyors információcserét biztosít a
tagállamok és a Bizottság között annak
érdekében, hogy megakadályozzák a fogyasztók
egészségére és biztonságára komoly veszélyt
jelentő termékek forgalomba hozatalát vagy használatát.További információ: http://ec.europa.eu/consumers/safety/rapex/index_en.htm[1] 	Williams JDL, et al
(2008) An outbreak of furniture dermatitis in the U.K. . British Journal of
Dermatology 159: 233-234.
[2] 	Rantanen T (2008) The
cause of the Chinese sofa/chair dermatitits epidemic is likely to be contact
allergy to dimethylfumarate, a novel potent contact senisitizer.  Concise
communication. British Journal of Dermatology 159: 218-221.
[3]	A Gazdasági, Ipari
és Munkaügyi Minisztérium 2008. december 4-i rendelete a DMF-et
tartalmazó ülőalkalmatosságok és lábbelik
forgalomba hozatalának felfüggesztéséről, a Francia
Köztársaság Hivatalos Lapja, 2008. december 10., 17. dokumentum
(108-ból).
[4]	A
Közegészségügyi és Fogyasztóvédelmi
Minisztérium rendelete a DMF-et tartalmazó árucikkek és
termékek forgalomba hozatalának betiltásáról, Belgium
Hivatalos Lapja, 2009.1.12.
