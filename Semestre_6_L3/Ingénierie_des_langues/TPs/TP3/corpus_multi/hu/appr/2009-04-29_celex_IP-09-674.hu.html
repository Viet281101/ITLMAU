IP/09/674
Brüsszel, 2009. április 29.A Bizottság a pénzügyi
szolgáltatások ágazatában alapelveket határoz meg a
pénzügyi intézmények kockázatvállaló
alkalmazottainak javadalmazására vonatkozóanAz Európai Bizottság ajánlást
fogadott el a pénzügyi szolgáltatások ágazatában
alkalmazandó javadalmazásról. Ennek
megfelelően a tagállamoknak biztosítaniuk kell,
hogy a pénzügyi intézmények olyan javadalmazási
politikát alakítsanak ki a kockázatviselő
munkavállalók tekintetében, amely összhangban van a stabil
és hatékony kockázatkezeléssel és hozzájárul
annak sikeréhez. Az ajánlás iránymutatást ad a
javadalmazás szerkezetére, a javadalmazási politikák
kialakítására és végrehajtására, valamint a
felügyelő hatóságoknak a pénzügyi
intézmények javadalmazási politikájának
felülvizsgálatában betöltött szerepére
vonatkozóan. A Bizottság ajánlást fogadott el az
igazgatók javadalmazása tekintetében is (lásd: IP/09/673).
A belső piacért és a szolgáltatásokért
felelős biztos, Charlie McCreevy a következőket nyilatkozta:
„Jelenleg is túl sok visszásnak tekinthető
ösztönző van érvényben a pénzügyi
szolgáltatások ágazatában. Nem ésszerű és nem
helyes, hogy a javadalmazás a rövid távon elérhető
nyereség érdekében túlzott kockázatvállalásra
ösztönöz. A G20 országok egyetértettek abban, hogy a
javadalmazási rendszerek tekintetében végre kell hajtani a
Pénzügyi Stabilitási Fórum szigorú új elveit. A
Bizottság élen jár ebben a folyamatban. Az
ösztönzést a hosszú távú, az egész
vállalkozást átfogó nyereségességgel kell
összekapcsolni.  Természetesen a javadalmazásnak továbbra is
a teljesítményen kell alapulnia. A
teljesítménykritériumokat azonban a kockázatokhoz kell
igazítani és figyelembe kell venni a tőke
költségét és a likviditást. A javadalmazási
politikák kialakításának és felügyeletének
változatlanul az igazgatótanács hatáskörébe kell
tartoznia és nem ruházható át az intézmény
vezető alkalmazottaira.  A pénzügyi intézmények helyes
javadalmazási politikájának elősegítéséhez
szükség van arra is, hogy a javadalmazási gyakorlat
felülvizsgálatában nagyobb szerepet kapjanak a
felügyelő hatóságok.”
Az ajánlás felkéri a tagállamokat, hogy négy
területen hozzanak intézkedéseket:A javadalmazás szerkezete: A kockázatot vállaló
alkalmazottak javadalmazására vonatkozó politikáknak
összhangban kell lenniük a stabil és hatékony
kockázatkezeléssel és elő kell segíteniük azt.
Ezért a pénzügyi intézményeknek egyensúlyt kell
teremteniük az alapfizetés és a bónuszjuttatások
szintje között. A bónusz jelentős részét halasztva
kell kifizetni annak érdekében, hogy az üzleti ciklus
egészében figyelembe lehessen venni az alapul szolgáló
teljesítményhez kapcsolódó kockázatokat. A
teljesítmény mérésére szolgáló
kritériumok között előnyben kell részesíteni a
pénzügyi intézmények hosszú távú
teljesítményét, a teljesítményt pedig a
kockázatokhoz, a tőke költségéhez és a
likviditáshoz kell igazítani. A pénzügyi
intézményeknek lehetőséget kell biztosítani arra, hogy
visszaköveteljék a már kifizetett bónuszt, amennyiben
beigazolódik, hogy az adatokat jelentős mértékben
elferdítették (visszakövetelés).
Irányítás: A javadalmazási politikának az
intézményen belül átláthatónak,
egyértelműnek és megfelelően dokumentáltnak kell lennie
és tartalmaznia kell az összeférhetetlenség
elkerülését szolgáló intézkedéseket. Az
igazgatóságnak felelősséget kell vállalnia az
intézményben alkalmazott javadalmazási politika
működésének átfogó felügyeletéért,
belső ellenőrzési feladatkörök és az emberi
erőforrással foglalkozó szervezeti egységek vagy
szakértők megfelelő bevonásával. A javadalmazási
politika kialakításában és
működtetésében részt vevő igazgatósági
tagoknak és más alkalmazottaknak függetlennek kell
lenniük.
Tájékoztatás: A javadalmazási politikát
megfelelően elérhetővé kell tenni az érdekeltek
számára. A tájékoztatásnak egyértelműnek
és érthetőnek kell lennie, tartalmaznia kell a javadalmazási
politika alapelemeit, kialakítását és
működését.
Felügyelet: A felügyeleteknek a rendelkezésükre
álló felügyeleti eszközök használatával
biztosítaniuk kell, hogy a pénzügyi intézmények a
lehető legteljesebb mértékben alkalmazzák a helyes
javadalmazási politikára vonatkozó elveket, és a
hatékony kockázatkezeléssel összhangban lévő
javadalmazási politikákat működtessenek. Az
arányosság érdekében a felügyeleteknek figyelembe kell
venniük a pénzügyi intézmény jellegét és
méretét, valamint tevékenységeinek
összetettségét, azért, hogy ellenőrizhessék a
helyes javadalmazási politikák elveinek betartását.
Az ajánlás figyelembe veszi az egyes tagállamok
által eddig tett erőfeszítéseket és célja, hogy
támogassa ezeket a fejleményeket azzal, hogy megállapítja a
bevált módszereket annak érdekében, hogy az EU
egészében biztosítható legyen a szabályok
közelítése. Az ajánlás a pénzügyi
szolgáltatások iparának valamennyi alágazatára
kiterjed, hogy bezáruljanak a „kiskapuk” és
megelőzhető legyen a különböző ágazatok
és pénzügyi intézmények közötti verseny
torzulása. Az elvek valamennyi olyan munkavállalóra kiterjednek,
akinek a szakmai tevékenysége jelentős hatást gyakorol a
pénzügyi intézmény kockázati profiljára. 
Az ajánlást jogalkotási javaslatok követik majd, hogy a
javadalmazási rendszerek a prudenciális felügyelet hatálya
alá kerüljenek. A Bizottság júniusban javaslatokat terjeszt
elő a tőkekövetelmény-irányelv
felülvizsgálatára annak biztosításához, hogy a
szavatoló tőke megfelelően fedezze a bankok kereskedési
könyveiben, értékpapírosítási
pozícióiban és javadalmazási politikáiban rejlő
kockázatokat. 
A Bizottság a szerzett tapasztalatok fényében és a nyomon
követés eredménye alapján egy év múlva
értékelni fogja mindkét ajánlást és
értékelési jelentést terjeszt elő az
ajánlásoknak a tagállamok általi
alkalmazásáról.
Az ajánlás teljes szövege megtalálható az
alábbi weboldalon:
http://ec.europa.eu/internal_market/company/directors-remun/index_en.htm
MEM0/09/212
