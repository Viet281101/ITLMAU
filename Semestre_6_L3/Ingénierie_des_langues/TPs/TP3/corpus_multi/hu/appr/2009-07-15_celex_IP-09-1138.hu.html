IP/09/1138   Brüsszel, 2009. július 15 A Bizottság a nyugat-balkáni állampolgárok vízummentes utazására vonatkozó javaslatot terjeszt elő  Az Európai Bizottság már régóta elkötelezett a nyugat-balkáni állampolgárok vízummentes utazása mellett, és ezt az elkötelezettséget ma a Macedónia Volt Jugoszláv Köztársaság, Montenegró és Szerbia állampolgárai számára a vízummentes utazás lehetőségét biztosító javaslat elfogadásával is megerősítette.  A mostani javaslat lehetővé teszi e három ország állampolgárai számára, hogy az új biometrikus útlevelekkel a schengeni országokba   1   utazhassanak.  A Bizottság javaslatát a Tanácsnak jóvá kell hagynia, az Európai Parlamenttel való konzultációt követően.  A Bizottság változatlanul elkötelezett az Albánia, valamint Bosznia és Hercegovina állampolgárai számára nyújtandó vízumliberalizáció mellett,  azonban ezek az országok még nem teljesítették az ahhoz szükséges feltételeket, hogy a mai javaslatban szerepeljenek.  Ha a reformok ütemét fenntartják és valamennyi feltételt teljesítik, a Bizottság elképzelhetőnek tartja, hogy 2010 közepére ezeket az országokat tartalmazó új javaslatot terjesszen elő.  A Bizottság javaslatának előterjesztésekor a Bizottság jogérvényesülésért, szabadságért és biztonságért felelős alelnöke, Jacques Barrot azt nyi latkozta:  „Javaslatunk valóban jó hír a nyugat-balkáni emberek, különösen Macedónia Volt Jugoszláv Köztársaság, Montenegró és Szerbia állampolgárai számára.  Tudom, hogy a vízummentes utazás milyen sokat jelent nekik.  A mai javaslat ezen országok hatóságainak és állampolgárainak a feltételek teljesítése érdekében végzett intenzív és kemény munkájának eredménye.  Gratulálok nekik ehhez a teljesítményhez.”  A bővítésért felelős biztos, Olli Rehn hozzátette: „Célunk és szilárd meggyőződésünk, hogy Albánia, valamint Bosznia és Hercegovina is hamarosan követi ezeket az országokat.  A menetrend továbbra is érvényes, és még mindig teljes mértékben teljesíthető, ha az érintett országok hatóságai teljes mértékben elkötelezik magukat megvalósítása mellett.  Ha ez a haladás továbbra is rohamos léptekkel folytatódik, úgy gondolom, mindkét ország hamar utoléri szomszédait.  Ha az összes feltételt teljesítik, a Bizottság elképzelhetőnek tartja, hogy 2010 közepére ezeket az országokat tartalmazó új javaslatot terjesszen elő.”  A vízummentes utazás lehetőségének biztosítása az EU nyugat-balkáni politikájának sarokkövét jelenti.  Az emberek közötti közvetlen kapcsolatok megkönnyítése hozzájárul az üzleti lehetőségek bővüléséhez és lehetőséget biztosít a térség polgárainak, hogy jobban megismerhessék az Uniót.  A vízummentes utazás azonban csak akkor lehetséges, ha a szükséges biztonsági követelmények teljesülnek.  A Bizottság ezért a vízumliberalizációról szóló párbeszédet indított a nyugat-balkáni országokkal.  A Bizottság által előterjesztett menetrendek alapján az országok jelentős előrehaladást értek el az útlevelek biztonságának javítása, a határellenőrzés erősítése, a szervezett bűnözés és a korrupció elleni küzdelem intézményi kereteinek megerősítése, valamint a külkapcsolatok és az alapvető jogok terén.  A Bizottság szorosan figyelemmel kísérte előkészületeiket.  A feltételek az összes ország számára azonosak voltak.  Macedónia Volt Jugoszláv Köztársaság teljesítette a szükséges feltételeket.  Szerbia és Montenegró esetében a vízummentesség hatályba lépése attól fog függni, hogy e javaslat Tanács általi elfogadásának időpontjáig teljesítik-e a menetrendjükben szereplő összes még lezáratlan kritériumot.  Albániának, valamint Bosznia és Hercegovinának még további erőfeszítéseket kell tennie, hogy kedvező ajánlást kapjon a Bizottságtól. Albániában és Bosznia és Hercegovinában még hiányosságok mutatkoznak a szervezett bűnözés és a korrupció elleni küzdelem, az útlevélkiadási eljárás gyenge pontjainak kezelése, valamint a határellenőrzés és a migrációkezelés terén.  (Az ENSZ BT 1244/99. határozatában foglaltak szerinti) Koszovó lakosai szintén nem részesülnek majd a vízumliberalizáció előnyeiből.  Koszovó területén még nem állnak fenn a vízumliberalizáció technikai feltételei.  E téren a Bizottság továbbra is szorosan együttműködik majd a szerb és a koszovói hatóságokkal, és vizsgálja a vízumkérdés kezelésének lehetőségeit. Barrot alelnök tevékenységeiről bővebb információt talál internetes oldalán, az alábbi címen:    http://ec.europa.eu/commission_barroso/barrot/welcome/default_en.htm   .    1 :  Az összes uniós tagállam, kivéve az Egyesült Királyságot és Írországot; ezenkívül Svájc, Norvégia és Izland.
