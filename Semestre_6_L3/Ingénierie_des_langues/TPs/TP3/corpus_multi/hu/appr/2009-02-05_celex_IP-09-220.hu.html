IP/09/220
Brüsszel, 2009. február 5Halászat: a Bizottság fellép
a cápák védelmébenA Bizottság a mai napon elfogadta a
cápák védelmére és a velük való
gazdálkodásra vonatkozó első uniós cselekvési
tervet. A terv célja annak biztosítása, hogy
hathatós – szükség esetén az
elővigyázatossági elven alapuló – lépések
történjenek a cápaállományok
helyreállítása érdekében, amikor veszély fenyegeti
őket, valamint hogy iránymutatást adjon az érintett
halászati tevékenységek fenntartható gyakorlására
vonatkozóan, ideértve a járulékos cápafogásokat
eredményező halászati formákat is. A terv
ezenkívül olyan intézkedéseket is tartalmaz, amelyek a
cápaállományokhoz és a cápahalászathoz
kapcsolódó tudományos ismeretek bővítésére
irányulnak. Az előterjesztett intézkedések nem csak a
cápákra, hanem a hozzájuk hasonló fajokra –
például a valódirája-félékre – is
vonatkoznak, továbbá minden olyan – európai vagy azon
kívüli – vízterületen alkalmazandók lesznek, ahol
az uniós flotta halászati tevékenységet folytat. A
Bizottság ezen túlmenően elkötelezetten törekszik arra,
hogy az EU nemzetközi szervezetekben és egyezményekben folytatott
tevékenysége összhangban legyen a cápákkal kapcsolatos
belső szakpolitikájával. 
Joe Borg, az Európai Bizottság tengerügyi és
halászati biztosa így nyilatkozott: „A
cápapopulációk rendkívül sérülékenyek a
túlhalászással szemben, és állományaik
megfogyatkozása nem csak rájuk nézve járhat súlyos
következményekkel, hanem a tengeri ökoszisztémákra
és a halászokra is. Éppen ezért terjesztettük elő
ezt a cselekvési tervet, amely egyrészt elővigyázatosabb
szemléletet vezet be a cápafogásokat eredményező
halászati tevékenységek szabályozásába,
másrészt támogatja azt kiterjedt kutatómunkát, amely
elengedhetetlen ahhoz, hogy átlássuk, milyen szerepet töltenek be
a cápák az óceánok életében, illetve milyen
hatást gyakorol rájuk a halászat.”
A cselekvési terv az adatgyűjtés és a tudományos
szakvélemények javítását szolgáló
intézkedéseket tartalmaz, és tovább szigorítja a
gazdálkodási és technikai intézkedéseket, valamint a
cápauszony-leválasztás tilalmának
ellenőrzését, amely tilalom az uniós vizek és az
uniós hajók által bárhol folytatott halászat
tekintetében 2003-ban lépett hatályba. A terv ezenkívül
magában foglal mind uniós, mind tagállami szinten
végrehajtandó intézkedéseket, továbbá javaslatot
tesz arra, hogy az EU szorgalmazza ezen intézkedéseknek az
illetékes regionális halászati gazdálkodási szervezetek
általi jóváhagyását. A javasolt intézkedések
kimerítő listája az alábbi linken keresztül
érhető el.
A terv minden porcos halra, a cápákon kívül a
valódirája-félékre és a tengerimacska-félékre
is vonatkozik, azaz összesen több mint 1000 fajra. E fajok egyedei
világszerte megtalálhatók, különösen az
Atlanti-óceán északi részén, ahonnan az uniós
hajók cápafogásainak több mint 50%-a származik. A
cápahalászat az 1980-as évek közepe óta gyorsan
növekszik, amit a cápatermékek (és különösen
a cápauszony) iránti fokozott kereslet ösztönöz. E
fajok azonban hússzú életciklusuk, lassú
ivarérésük, hosszú vemhességük és alacsony
szaporodóképességük következtében
különösen sérülékenyek a
túlhalászással szemben. 
A Természetvédelmi Világszövetség által a
közelmúltban készített tanulmány szerint jelenleg az
uniós vizekből kifogott cápafajok nem kevesebb mint harmadát
fenyegeti a túl intenzív halászat. Annak ellenére, hogy ezen
állományok igen sérülékenyek és az uniós
flotta számára egyre nagyobb jelentőséggel bírnak, a
cápahalászat eddig nem tartozott átfogó
gazdálkodási rendszer hatálya alá. A Bizottság az
utóbbi években felismerte, hogy több cápaállomány
aggasztó állapotban van, ezért mind az EU-n belül, mind
több regionális halászati gazdálkodási szervezet
keretében halászati tilalom bevezetését vagy a
halászattal okozott halpusztulás arányának jelentős
csökkentését javasolta.
Az EU cápákra vonatkozó cselekvési terve a
tagállamok, az érdekelt felek és a nyilvánosság
bevonásával 2007–2008 során tartott, széles
körű konzultáción alapul. A terv a FAO cápákra
vonatkozó, 1999-ben elfogadott nemzetközi cselekvési tervére
épül. Az uniós cselekvési terv – összhangban a
FAO nemzetközi cselekvési tervének követelményeivel
– kiegészül a cápákra vonatkozó
értékelő jelentéssel, amely a közlemény
mellékletét képezi.
További információ:
Memo/09/52
Link a cselekvési tervhez és a cápákkal kapcsolatos
értékelő jelentéshez: 
http://ec.europa.eu/fisheries/cfp/management_resources/conservation_measures/sharks/introduction_en.htm
