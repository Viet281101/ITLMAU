IP/09/1317  Brüsszel, 2009. szeptember 15  Európai Mobilitási Hét 2009:  középpontban a városok levegőjének javítása  2009. szeptember 16 – 22. között több száz európai város és település vesz részt a nyolcadik alkalommal megrendezett Európai Mobilitási Hét rendezvénysorozaton, a fenntartható mobilitást előmozdító tevékenységek széles választékára invitálva polgáraikat.  A 2009. évi kampány témája – a városok levegőjének javítása – az éghajlatváltozás elleni küzdelemért végzett helyi szintű cselekvések és az életminőség a személyautón kívüli alternatív közlekedési módok, mint pl. kerékpározás, gyalogos- és tömegközlekedés használatával, illetve közös autóhasználat és az autómegosztás révén történő javításának fontosságát hangsúlyozza.  Az Európai Bizottság közlekedésért felelős alelnöke, Antonio Tajani azt mondta:  „Az Európai Mobilitási Hét jó példa arra, ahogy az európai szintű kezdeményezések ösztönzik és elősegítik a helyi cselekvést.  A közeljövőben általam javasolni kívánt városi mobilitásról szóló új cselekvési terv pontosan ugyanezt a gondolatmenetet követi.  A cselekvési terv gyakorlati eszközöket nyújt majd a városi hatóságok számára az éghajlatváltozás elleni küzdelemhez és a városi mobilitás fenntarthatóbbá tételéhez.”  Stavros Dimas környezetvédelmi biztos így nyilatkozott:  „A magántulajdonban levő személyautók nagyban felelősek az éghajlatváltozást okozó üvegházhatású gázok kibocsátásáért, és komolyan befolyásolják a városi élet minőségét.  Ezért az Európai Unió közhatóságainak és állampolgárainak egyaránt fontos, hogy fenntarthatóbb közlekedési módokat találjanak.  Ezáltal csökkenthetik az éghajlatváltozás hatásait és javíthatják a városok és települések életkörülményeit.”  A városok levegőjének javítása   2009 fontos év az éghajlatváltozás elleni küzdelemben, mivel a világ vezetői a decemberben Koppenhágában tartandó ENSZ éghajlatváltozási konferencián (COP15) döntést szeretnének hozni a Kiotói Jegyzőkönyvet követő további megállapodásról.  Az európai népesség több mint 70%-a városi területeken lakik, ezért a helyi hatóságok jelentős potenciállal rendelkeznek az éghajlatváltozás mérséklése terén, többek között a globális célkitűzésekkel összhangban álló politikai döntésekkel és a polgárok szén-dioxid-kibocsátásuk csökkentésére való ösztönzésével.  A mobilitás hét célja a figyelem felkeltetése arra, hogy míg a közlekedés a teljes energiafogyasztás mintegy harmadáért és az üvegházhatású gázok kibocsátásának több mint ötödéért felelős, az alternatív közlekedési módok lényegesen megváltoztathatják ezeket az arányokat.  A 2009. évi mobil itási hét főbb programjai   A portugáliai Almadában szeptember 18-án a lakosok „jegyet a szemétért” akcióban vehetnek részt, azaz ingyenes tömegközlekedési jegyeket kapnak az újrahasznosítható anyagokért, mint pl. fémdobozok, műanyag üvegek és elemek.  Szabadtéri mozielőadásokon számos ismert, az éghajlatváltozással foglakozó film tekinthető majd meg.   Magyarországon, Budapesten három gépjárműmentes napot tartanak szeptember 19-én, 20-án és 22-én.  Az UNESCO világörökségi listáján szereplő Andrássy utat lezárják a motoros közlekedés előtt, és „élő utcává” alakítják a járdák füvesítésével, sportvetélkedőkkel, utcaszínházzal, környezetkímélő járművek bemutatójával, kerékpárversennyel és gyermekek számára tartott utcafestéssel.  Az ausztriai Salzburgban Salzburg-Anders Mobil néven cselekvési napot tartanak a fenntartható mobilitással és alternatív közlekedési módokkal kapcsolatos közfigyelem felkeltése érdekében, amelynek keretében elektromos járműveket mutatnak be és riksafuvarokat szerveznek a városban, valamint a helyi környezetvédelmi és közlekedési nem-kormányzati szervezetekkel tartanak megbeszéléseket.  Növekvő részvétel   A mobilitási hét 2002-es elindítása óta a résztvevő városok száma meghatszorozódott.  Tavaly a „tiszta levegőt mindenki számára” témával rekordszámú, 2102 helyi önkormányzat írta alá az Európai Mobilitási Hét nyilatkozatot  www.mobilityweek.eu  , illetve regisztrálta tevékenységét a kampányoldalon.  Népesség szempontjából ez azt jelenti, hogy az Európai Mobilitási Hét mintegy 39 ország 220 millió lakosát érintette.  A 2007. évi számhoz képest ez közel 4%-os növekedés, a régi és új EU-tagállamok, csatlakozó országok és EGT/EFTA-országok jelentős részvételével.  Az Európai Mobilitási Hét sikeres kampánymodelljét egyre inkább átveszik Európán kívüli országok is, mint pl. Brazília, Venezuela, Kolumbia, Kanada, Japán, Dél-Korea és Tajvan, mivel jelentős városaik, Rio de Janeiro, Taipei, Montreal, Yokohama és Quito mind részt vettek a 2008-ban szervezett mobilitási héten.  Az Európai Mobilitási Hetet három, a városi környezetvédelmi kérdésekre specializálódó nem-kormányzati szervezet koordinálja: az Eurocities, Energie-Cités és a Climate Alliance. Az Európai Bizottság Környezetvédelmi Főigazgatósága pénzügyi támogatást nyújt, és évente kiosztja az Európai Mobilitási Hét Díjat a legjobb tevékenységi és intézkedési program számára.  Tartós örökség   A mobilitási hét célja, hogy a személyautóval szemben környezetbarát alternatívákat ajánlva megváltoztassa az emberek utazási magatartását. A nagyközönség lehetőséget kap az alternatív közlekedési módok kipróbálására, és a helyi hatóságoknak is lehetőségük nyílik új szolgáltatások és infrastruktúrák tesztelésére. A tartós örökségről úgy gondoskodunk, hogy a résztvevő városokat legalább egy tartós gyakorlati intézkedés meghozására bátorítjuk. Például Frankfurt a közelmúltban pénz-visszafizetési garanciát vállalt, ha a tömegközlekedés 10 percnél többet késik, illetve Edinburgh városának honlapja az utazási lehetőségek alapos mérlegelésére bátorítja az embereket (   www.educatedtravel.info/   ) , különösen, ha frissen kezdték meg iskolai, főiskolai vagy egyetemi tanulmányaikat. Számos városban az autómentes nap az Európai Mobilitási Hét kiemelkedő eseménye.  További információért látogassa meg az Európai Mobilitási Hét weboldalt :    www.mobilityweek.eu
