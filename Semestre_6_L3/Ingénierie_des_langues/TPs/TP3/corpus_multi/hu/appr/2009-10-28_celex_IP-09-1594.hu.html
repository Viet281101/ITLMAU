IP/09/1594 Brüsszel, 2009. október 28. Eredményesek a strukturális alapokból való kifizetések ellenőrzésének szigorítása érdekében tett bizottsági erőfeszítések  Az Európai Bizottság ma fogadta el az uniós strukturális alapok és a kohéziós alap megosztott irányításának erősítéséről szóló cselekvési terv végrehajtását bemutató időközi jelentést.  A Paweł Samecki (regionális politikáért felelős biztos) és Vladimir Špidla (foglalkoztatásért, szociális ügyekért és esélyegyenlőségért felelős biztos) által bemutatott jelentés előtérbe helyezi a tagállamokban végzett pénzügyi ellenőrzések javítása, és az EU költségvetését terhelő, esetlegesen helytelen kifizetési kérelmeket eredményező hibák csökkentése érdekében tett intézkedéseket.  Paweł Samecki, regionális politikáért felelős biztos szerint :  „A Bizottság kiemelt jelentőséget tulajdonít az irányítási és ellenőrzési rendszerek javításának .  A tagállamok segítségével keresztülvisszük a cselekvési tervet, biztosítva ezzel a kiadások megbízható és szigorú igazolását.  Ez hosszú távon segíteni fog nekünk a hibaarány csökkentésében és az adófizetők pénzének megóvásában. Ma tanúi lehetünk annak, hogy közös erőfeszítéseink eredményeket produkálnak: a Bizottság és a tagállamok elkötelezték magukat arra, hogy arányos lépéseket tegyenek a hibák feltárásakor. Sikerült előrehaladást elérni a pénzügyi szabályok egyszerűsítésére irányuló erőfeszítéseink terén is.”  Vladimír Špidla foglalkoztatásért, szociális ügyekért és esélyegyenlőségért felelős biztos nyilatkozatában kifejtette: „A Bizottság és a tagállamok keményen dolgoztak azért, hogy biztosítva legyen az adófizetők pénzének hatékony felhasználása, és hogy az uniós források az EU állampolgárainak érdekeit szolgálják. Az egyszerűsítés különösen fontos a kisebb projektelőterjesztők számára; éppen ezért vezettünk be bizonyos egyszerűsítéseket a közvetett költségek számviteli nyilvántartása terén a mostani programozási időszak elején. A Bizottság a gyakorlatban is aktívan támogatta ezen egyszerűsítés gyakorlati bevezetését, és örömmel jelenthetem, hogy sikerült jelentősen előrehaladni: az elmúlt hónapokban a tagállamok többsége tájékoztatta a Bizottságot a programjaikban vagy azok egy részében bevezetésre kerülő megoldásokról.” Szigorúbb intézkedések a hibák kiszűrésére  2008. február 19-án a Bizottság egy 37 pontból álló cselekvési tervet fogadott el.  A cselekvési tervet az Európai Parlament és az Európai Számvevőszék ajánlásai nyomán dolgozták ki a tagállami irányítási és ellenőrzési rendszerek megerősítése, valamint a kifizetési kérelmek hibáinak csökkentése céljából.  Elsődlegesen a tagállamok felelősek a hibák észleléséért és kezeléséért:  a Bizottság feladata annak megállapítása, sikerült-e elérni ezt a célkitűzést.  A cselekvési terv annak biztosítására irányul, hogy a tagállami hatóságok körültekintően ellenőrizzék a strukturális alapok kiadásainak elszámolhatóságát mielőtt a kifizetési kérelmeket benyújtják a Bizottsághoz.  Amennyiben ezek nem felelnek meg az elvárásoknak, szigorú intézkedések lépnek életbe a kifizetések visszatartása vagy a pénzeknek a pénzügyi korrekciókon keresztül történő visszaszerzése érdekében (lásd:   MEMO/09/481   ).  A mai jelentés rámutat arra, hogy a Bizottság által bevezetett keményebb intézkedések máris konkrét eredményeket hoztak. A Bizottság idén eddig 629 millió EUR-t szerzett vissza, és becslései szerint további fél milliárd euró visszafizettetésére fog sor kerülni 2009 végéig. A jelentés egyúttal azt is kiemeli, hogy a tagállamok maguk is egyre gyakrabban folyamodnak pénzügyi korrekciókhoz; ezáltal nagyobb mozgásteret nyernek ahhoz, hogy másik támogatható projekt számára igényeljenek kifizetést.  A cselekvési terv célkitűzései között szerepel a tagállamok segítése a strukturális alapokból finanszírozott 2000–2006-os programok zárásának előkészítésében, továbbá a tagállamok 2007–2013-as költségvetési időszakra vonatkozó ellenőrzési stratégiáinak és pénzügyi irányítási rendszereinek hatékony ellenőrzése.  A finanszírozási szabályok egyszerűsítése A Bizottság és a tagállamok jelentős előrelépést értek el a pénzügyi szabályok egyszerűsítése terén. A hibák gyakran fakadnak a félreértelmezett vagy rosszul alkalmazott összetett szabályokból. Az egyszerűsítések célja a felesleges papírmunka visszaszorítása a pénzügyi kontroll gyengítése nélkül. A nemrég bevezetett változások között található az átalány- és egyösszegű kifizetés lehetősége, amellyel csökken a kedvezményezettekre nehezedő adminisztratív teher. A Bizottság ezen felül képzést és iránymutatást is biztosít a strukturális alapok programjainak futtatásáért felelős irányító hatóságok részére. Júniusban sor került egy nagy jelentőségű szeminárium lebonyolítására Brüsszelben, és idénre még további két képzés van beütemezve a nemzeti ellenőrzési hatóságok részére. Megjegyzés a szerkesztőknek  Az EU kohéziós politikája segítségével mintegy 600 000 munkahely jött létre 2000 óta. A kohéziós politika keretében a 2007–2013-as időszakban a 27 tagállamban összesen 347 milliárd EUR értékű beruházás valósul meg, ami az ugyanezen időszakra szóló teljes közösségi költségvetés (975 milliárd EUR) 35%-ának felel meg. Az európai kohéziós politikával kapcsolatban további információ a következő oldalakon található:    http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=hu   (Európai Szociális Alap)
