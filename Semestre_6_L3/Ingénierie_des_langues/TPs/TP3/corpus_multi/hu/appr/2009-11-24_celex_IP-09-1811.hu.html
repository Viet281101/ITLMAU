IP/09/1811     Brüsszel, 2009. november 24.  Harmadik Polgári Védelmi Fórum: Európa katasztrófákkal szembeni ellenálló képességének fejlesztése  A holnapi napon Stavros Dimas, az EU környezetvédelmi biztosa megnyitja Brüsszelben a harmadik Polgári Védelmi Fórumot.  A kétnapos konferencián több mint 500 polgári védelmi szakértő vesz részt, megvitatva az EU-tagállamok katasztrófákkal szembeni ellenálló képességének fejlesztését.  Az éghajlatváltozás valószínűleg növelni fogja a természeti katasztrófák gyakoriságát és súlyosságát, ezért Európának fel kell készülnie az ilyen és egyéb kihívások, pl. terroristafenyegetések, vegyi és egyéb balesetek kezelésére.  Az „Egy ellenállóbb társadalom felé” alcímmel megrendezett konferencia az európai polgári védelem előtt álló jövőbeni kihívásokkal, a technológiai fejlődéssel és azzal fog foglalkozni, hogy miként lehet bevonni az embereket a katasztrófákra történő felkészülésbe.  Stavros Dimas, környezetvédelemért felelős biztos a következőket emelte ki: „Europe készen áll mindent megtenni a katasztrófákkal szembeni ellenálló képességének megerősítéséhez, az emberi veszteségek csökkentése érdekében. Minden évben emberek ezrei veszítik életüket, és még ennél többeknek borul fel hosszú távra a mindennapi élete. Csak a tavalyi évben világszerte mintegy 20 millió embert űztek el otthonukból a természeti katasztrófák. A pénzügyi költségek is igen magasak: a katasztrófák hozzávetőlegesen évi 15 milliárd euróba kerülnek Európának. A fórum létfontosságú platform az előttünk álló kihívások megvitatására, valamint a katasztrófamegelőzési- és reagálóképességünk megerősítésére. Polgári Védelmi Fórum  A harmadik Polgári Védelmi Fórum az ellenállóképességre összpontosít, és arra, hogy a katasztrófák hatékonyabb kezelésének érdekében Európa miként erősítheti meg a megelőzést és reagálást célzó intézkedéseit.  A katasztrófákkal szembeni ellenálló képesség nemcsak a súlyos katasztrófák utáni helyreállításra való képességet jelenti, hanem azt is, hogy az ellenálló képességet a tervezésbe is beépítik.   A fórumon több mint 500 résztvevő fog eszmecserét folytatni az európai polgári védelem előtt álló jövőbeni kihívásokról.  A politikai, üzleti és kutatási szakterületeket magas szinten képviselő előadók által vezetett három vitafórum őszinte eszmecserét tesz lehetővé a katasztrófákra történő felkészülésről, az állampolgárok önellátó képességéről és a kockázatok általuk történő megítéléséről, valamint arról, hogy Európának milyen katasztrófakezelési stratégiát kellene követnie. Az előadók között Stavros Dimas, az EU környezetvédelmi biztosa, Margareta Wahlström, az ENSZ nemzetközi katasztrófacsökkentési stratégiáért (ISDR) felelős főtitkár-helyettese, valamint Håkan Jevrell, Svédország védelmi minisztériumának államtitkára is szerepel.  A konferenciával egy időben a nemzetközi partnereket, oktatási szervezeteket és innovatív technológiákat bemutató kiállítás is zajlik.  Az idén Olaszországban, L'Aquila városában bekövetkezett földrengéssel foglalkozó kiállítás részeként egy földrengés-szimulációs platform is bemutatása kerül. A Bizottság és a polgári védelem A Bizottság támogatja és kiegészíti a helyi, regionális és nemzeti szintű katasztrófa-megelőzési erőfeszítéseket, továbbá megfigyelési és tájékoztatási központot (MIC) működtet, amely a közösségi polgári védelmi mechanizmus reagálási szakaszának középpontja.  Az EU közösségi mechanizmusa a katasztrófákra történő reagálás során folytatott együttműködést segíti elő.  A közösségi mechanizmusban harmincegy ország vesz részt (az EU 27 tagállama, valamint Horvátország, Izland, Liechtenstein és Norvégia).  A mechanizmuson keresztül a résztvevők a katasztrófa sújtotta országok számára elérhető erőforrásokat egyesítenek.  A világ bármely országa segítségért fordulhat az EU-hoz.  A mechanizmus 2001-ben történt létrehozása óta az EU számos katasztrófa során nyújtott segítséget szerte a világban, köztük az Egyesült Államokat 2005-ben sújtó Katrina hurrikán, a 2008-as kínai földrengés, valamint idén nyáron a dél-európai országokban bekövetkezett erdőtüzek esetén.  A MIC jelenleg évente több mint 20 vészhelyzetre reagál.  Az Európai Bizottság az EU katasztrófákra adott reagálási képességének megerősítésén munkálkodik.  Az idén nyáron az uniós szintű eszközöket tesztelte.  Júliustól szeptemberig két darab tűzoltó repülőgépet bocsátottak a tagállamok rendelkezésére, segítséget nyújtva az erdőtüzek kioltásában.  A Bizottság le fogja vonni a kísérleti projekttel kapcsolatos következtetéseket.  Ezen túlmenően számos megelőzési kezdeményezés indult be a természeti és ember által okozott katasztrófák megelőzésére szolgáló uniós megközelítés kidolgozására.  Ezek magukban foglalják a kockázatértékelési és kockázat feltérképezésére szolgáló iránymutatásokat, az EU-t érintő potenciális kockázatok ágazatközi áttekintésének kidolgozását, valamint egy európai katasztrófa-megelőzési hálózat létrehozását. Megjegyzés a szerkesztőknek:  Az „Egy ellenállóbb társadalom felé” harmadik Polgári Védelmi Fórum az Európai Bizottságnak a 170 Rue de la Loi, Brüsszel címen található Charlemagne épületében kerül megrendezésre 2009. november 25-26. között.   A fórummal kapcsolatos további információkért látogasson a következő internetcímre:    www.civilprotectionforum.eu    A polgári védelmi mechanizmusról az alábbi internetcímen talál további tájékoztatást:    http://ec.europa.eu/environment/civil/
