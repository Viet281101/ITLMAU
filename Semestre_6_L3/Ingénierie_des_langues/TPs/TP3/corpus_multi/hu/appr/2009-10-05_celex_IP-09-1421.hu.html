IP/09/1421  Brüsszel, 2009. október 5  Ki a kétmilliomodik Erasmus-hallgató?   1987-es elindítása óta az Erasmus-program kétmillió hallgatónak nyújtott lehetőséget, hogy tanulmányaik egy részét vagy szakmai gyakorlatukat egy másik európai országban végezhessé k el.  31 (az Erasmus-programban részt vevő országonként egy) hallgatót választottak ki, hogy jelképesen képviseljék a kétmilliomodik hallgatót.  Tiszteletükre ünnepséget szerveztek a svédországi Lundban október 5-6-án megrendezett konferencia keretében.  A konferencián az érdekeltek az Erasmus-program jövőjéről, valamint arról folytatnak vitát, hogy miként lehetne külföldi tanulmányutakat minden fiatal számára lehetővé tenni.  A díjátadás során Maroš Šefčovič , az oktatásért, képzésért, kultúráért és ifjúságért felelős új biztos azt mondta:  „ Az Erasmus-program igazi európai sikertörténet, és nagy örömömre szolgál, hogy megünnepelhetjük a kétmilliomodik Erasmus-hallgatót.  A Bizottság meg van róla győződve, hogy egy európai fiatal számára a külföldi tanulmányút inkább szabály, mintsem kivétel kellene hogy legyen.  A lundi konferencia segít, hogy ezt a célt megvalósítsuk .”  A 31 kiválasztott hallgató történetét a konferenciát kísérő kiadványban tették közzé.  Az alábbi két beszámoló jól példázza, hogy az Erasmus-program hogyan befolyásolta pozitívan a hallgatók életét:   Stefanie Bakelandt, a belgiumi Genti Egyetem 21 éves hallgatója Erasmus-hallgatóként négy hónapig tanult filozófiát a litván Vilniusi Pedagógiai Egyetemen.  Az Erasmus-program során szerzett tapasztalatait így foglalja össze:  „ Rájöttem, hogy az ott szerzett élmények hatására teljesen új ember lett belőlem, és hogy ezután egészen másként látom a világot, Európát és a hazámat .”  Kate Samways, az egyesült királyságbeli Cardiffi Egyetem 21 éves nyelvtanár szakos hallgatója 10 hónapra a franciaországi Millauban működő "2isa" Fizikai Fogyatékossággal Élő Felnőttek Informatikai Képzési Központjában volt szakmai gyakorlaton, majd szintén az Erasmus-program keretében a velencei Ca' Foscari Egyetemen végzett tanulmányokat. Kate a következők et mondta el a programról: „ Az Erasmus számomra a lehetőségek tárházát jelenti . Minden felmerülő lehetőséget megragadtam, és ezért hálás vagyok az Erasmusnak. ”  Az Erasmus-programot 1987-ben hívták életre, és segítségével ma már évente több mint 180 000 hallgató tanul külföldön. 2009 közepén a valaha az Erasmus keretében külföldön tanuló hallgatók száma elérte a kétmilliót. Kevésbé közismert, hogy 1997 óta több mint 200 000, felsőoktatásban oktató tanár is részt vett az Erasmus-programban, hogy külföldön tanítson. Ezen csereprogramokon túl az intézmények az Erasmus által támogatott projektekben és hálózatokban is együttműködnek Európa-szerte.   A kétmilliomodik Erasmus-hallgató megünneplése egybeesett a svéd elnökség védnöksége alatt megrendezésre kerülő, „Erasmus – A jövő és a fiatalok tanulási mobilitásának előmozdításáról szóló zöld könyv” című konferenciával. A középpontban az Erasmus-program fejlesztése, illetve annak megvitatása állt, hogy hogyan érhető el az, hogy egy európai fiatal számára a külföldi tanulmányút inkább szabály, mintsem kivétel legyen. Ez a 2009 júliusában az Európai Bizottság által közzétett, a fiatalok tanulási mobilitásának előmozdításáról szóló zöld könyv központi kérdése is. Az e témában folytatott nyilvános konzultáció (beleértve egy online kérdőívet is) 2009. december 15-ig tart. További információ:  Európai Bizottság:  A kétmilliomodik Erasmus-hallgató:  31 ország 31 hallgatója mesél Erasmus-élményeiről:  http://ec.europa.eu/education/erasmus/doc1805_en.htm   Európai Bizottság  IP/09/1204, 2009. július 30.  „Az Erasmus résztvevőinek száma elérte a 2 milliós határt”:    IP/09/1204     Európai Bizottság  A fiatalok tanulási mobilitásának előmozdításáról szóló zöld könyv és konzultáció:    http://ec.europa.eu/education/focus/focus363_en.htm     A konferencia honlapja:    http://www.kongresslund.se/erasmus     Európai Bizottság:  Az Erasmus-program:     http://ec.europa.eu/education/lifelong-learning-programme/doc80_en.htm
