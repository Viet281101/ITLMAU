IP/09/1333 Brüsszel, 2009. szeptember 17. Tej: a Bizottság további intézkedéseket javasol a tejágazat rövid, közép- és hosszú távú megsegítésére Mariann Fischer Boel, mezőgazdasági és vidékfejlesztési biztos a mai napon részletesen bemutatta a folyamatban lévő, a tejtermelők piaci válságból történő kilábalásának elősegítését célzó bizottsági kampány keretében hozott legutóbbi intézkedéseket. A Bizottság júliusi jelentésén alapuló és az Európai Parlamentnek ma bemutatott intézkedéscsomag rövid távú intézkedéseket és rövid távú programokat egyaránt tartalmaz annak érdekében, hogy hosszú távon biztosítani lehessen a tejágazat jövőjét. A Bizottság már megtette az első lépéseket afelé, hogy lehetővé váljon a tagállamok számára, hogy 15 000 eurónyi összegig átmeneti támogatást nyújtsanak a mezőgazdasági termelőknek. Javasolja továbbá az egyéb mezőgazdasági ágazatokban már létező szükséghelyzeti záradék alkalmazását a tejágazat vonatkozásában is, mely lehetővé tenné a piacon a jövőben felmerülő zavarok gyorsabb kezelését. A tagállami kvótafelvásárlási rendszerekben életbe lépő változtatásoknak köszönhetően annak eldöntésekor, hogy kell-e kiegészítő illetéket fizetni, a nemzeti tartalékba bevont felvásárolt kvóták nem fognak többé a nemzeti kvóta részének számítani. Amennyiben a kiegészítő illeték beszedésre kerül, a felvásárolt kvótának megfelelő rész az ágazat szerkezetátalakítására használható. Hosszabb távon a Bizottság azt tervezi, hogy munkacsoportot hoz létre a tagállamok és a Bizottság szakemberei részvételével. A munkacsoport feladata többek között az lesz, hogy megvizsgálja a mezőgazdasági termelők és a tejágazat közötti szerződéses viszonyokat, a még év vége előtt megjelenő, a tejágazatbeli élelmiszerlánc működését elemző jelentés eredményeit, továbbá a tejágazat határidős piaca kialakításának lehetőségét. „Ez az intézkedéscsomag számos már bevezetett és a jelek szerint jól működő intézkedésen alapul” mondta Mariann Fischer Boel, mezőgazdasági és vidékfejlesztési biztos. „Lassan már látjuk a fényt az alagút végén tejtermelőink számára. Ezért egyre határozottabban azt mondom, hogy nem léphetünk vissza olyan intézkedések mentén, melyek hosszú távon káros hatással lennének a tejágazatra és megfosztanák a mezőgazdasági termelőket a kiszámíthatóság érzésétől. Az fel sem merül, hogy teljes visszavonulót fújjunk a KAP-reform állapotfelmérése során hozott döntésekkel kapcsolatosan, sőt az Európai Tanács határozottan ennek ellenkezőjét kéri. Meg vagyok győződve róla, hogy a mai napon felvázolt ötletek valódi segítséget fognak nyújtani tejtermelőink számára. Gondolkodnunk kell továbbá közép- és hosszú távú megoldásokon is. Franciaország és Németország máris konstruktív ötletekkel állt elő.” Rövid távú intézkedések: A Bizottság az elkövetkező hetekben módosítani fogja az állami támogatásra vonatkozó szabályokat, lehetővé téve így a tagállamok számára, hogy az állami támogatások ideiglenes válsághelyzeti keretrendszerén belül 15 000 eurónyi összegig átmeneti támogatást nyújtsanak a mezőgazdasági termelőknek. A jövőben a tejágazat az egységes közös piacszervezés 186. cikke alá fog tartozni, és ez lehetővé teszi a Bizottság számára, hogy piaci zavar esetén gyorsan és saját hatáskörében hozhasson ideiglenes intézkedéseket.  A Bizottság változtatásokat javasol a tagállami kvótafelvásárlási rendszerek működését illetően. Jelenleg a tagállamok szerkezetátalakítási célokra vásárolhatnak kvótát a mezőgazdasági termelőktől és azt bevonhatják a nemzeti tartalékba. A nemzeti tartalék részét képezi a tagállam teljes kvótakészletének. Amennyiben az egyéni termelők túllépik az engedélyezett kvótát, de a tagállam – beleértve a nemzeti tartalékot - mint egész nem lépi túl azt, nem kell kiegészítő illetéket fizetni. A Bizottság azt javasolja, hogy a nemzeti tartalékba beolvasztott felvásárolt kvótát ne vegyék figyelembe a nemzeti tartalék részeként, amikor a kiegészítő illetékről kell dönteni. Amennyiben a kiegészítő illeték beszedésre kerül, a felvásárolt kvótának megfelelő rész az ágazat szerkezetátalakítására használható.  Közép- és hosszú távú intézkedések: A Bizottság munkacsoport felállítását javasolja a Bizottság és a tagállamok szakértői részvételével. A munkacsoport feladatai közé fog tartozni többek között az alábbi területek részletes vizsgálata:   A tejágazat és a tejtermelők közötti szerződéses viszonyok jogi kerete létrehozásának lehetősége a piaci kínálat-kereslet egyensúlyának javítása érdekében a tisztességes verseny megőrzése mellett.   A Bizottság ígéretének megfelelően ez év vége előtt bemutatásra kerülő, a tejágazat élelmiszer-ellátási lánca működését vizsgáló jelentés következtetései.   Annak vizsgálata, hogy vajon határidős piac létrehozása az európai tejágazat tekintetében hosszú távon átláthatóbbá tenné-e az árakat.   Annak vizsgálata, hogy milyen módon lehetne a termelési költségek és az innováció terén bevált helyes gyakorlatot Európa-szerte mindenhol átadni a tejágazatban.   A tejágazat terén történt legfrissebb előrelépések:  A legutóbbi adatok azt bizonyítják, hogy javulás mutatkozik az árak terén. A vaj piaci ára egy hónapon belül 4 százalékot emelkedett Franciaországban, 8 százalékot Németországban és még ennél is többet az Egyesült Királyságban. A fölözött tej piaci ára átlagosan 2–3 százalékot emelkedett Európában. A kiviteli szabályok augusztusban történt módosítása óta a sajt piaci ára 5–7 százalékot emelkedett. A tej átlagára az EU-ban mintegy 2 százalékkal emelkedett augusztusban és szinte megszűntek az intervenciós felvásárlások.   Folyamatban lévő intézkedések: A Bizottság további 600 millió eurónyi összeget szán ebben az évben piaci intézkedésekre. A közvetlen kifizetések 70 százaléka ez évben korábban, októberben kerülhet kifizetésre. A KAP-reform állapotfelmérése és az európai gazdaságélénkítési terv részeként további 4,2 milliárd euró áll rendelkezésre az „új kihívások” kezelésére, beleértve a tejágazat szerkezetátalakítását is. Mindez hozzáadódik a vidékfejlesztési politika keretén belül már rendelkezésre álló eszközökhöz. A Bizottság megerősítette továbbá az iskolatej programot és a tejtermékek promóciójára irányuló intézkedéseket.
