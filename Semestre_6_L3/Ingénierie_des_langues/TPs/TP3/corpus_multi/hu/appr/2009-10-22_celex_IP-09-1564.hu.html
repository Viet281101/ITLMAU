IP/09/1564  Brüsszel, 2009. október 22  Fogyasztóvédelem –  a külföldről indított internetes megrendelések 60%-át visszautasítják, állítja az EU új tanulmánya  Széles körű probléma, hogy a valamely másik tagállamban online vásárolni próbáló európai fogyasztók megrendeléseit visszautasítják – legalábbis az Európai Bizottság határokon átnyúló e-kereskedelemről szóló legfrissebb jelentése szerint. A Bizottság megbízásából széles körű próbavásárlási tesztet végeztek, mely során a vásárlók EU-szerte egy 100 népszerű termékből álló lista elemeit – fényképezőgépeket, CD-ket, könyveket, ruhákat stb. – próbálták megvásárolni külföldi szolgáltatóktól. Összesen több mint 11 000 próbarendelésre került sor. A kutatás azt állapította meg, hogy a fogyasztók a határokon átnyúló tranzakciók 60%-át nem tudták befejezni, mert a kereskedő nem vállalta az áru kiszállítását a vásárló lakóhelye szerinti országba vagy nem kínált fel a határokon keresztül is használható, megfelelő fizetési módot. A fogyasztók legkevésbé Lettországból, Belgiumból, Romániából és Bulgáriából tudtak külföldön vásárolni (az EU 27 tagállamát tartalmazó teljes listát lásd:   MEMO/09/475   ). A külföldi internetes vásárlás sikerére azonban kettő kivételével az összes országban 50%-nál kisebb volt az esély. Pedig a polgárok számára egyértelmű lenne a haszon: a tagállamok több mint felében a termékek legalább 50%-át 10%-kal olcsóbban lehetett megtalálni egy külföldi weboldalon (szállítási költséggel együtt). A keresett termékek 50%-át pedig nem lehetett belföldi weboldalon megtalálni; ezek kizárólag valamelyik másik tagállamban voltak elérhetőek. A közlemény bemutat számos olyan intézkedést, amelyekkel egyszerűsíteni lehetne azt a bonyolult szabályozási környezetet, ami elrettenti a vállalkozásokat attól, hogy más tagállamok fogyasztóit is kiszolgálják. Ezen túlmenően, illetve az online kereskedelembe vetett bizalom erősítése érdekében az érintetteket tömörítő fórum elemezni fogja azokat a problémákat, amelyek a kereskedelmi adatok gyűjtéséből, valamint ezeknek a fogyasztók profiljának megrajzolásához és célzott megkereséséhez történő felhasználásából erednek.  Meglena Kuneva biztos a következőket nyilatkozta:  „A kutatás eredményei megdöbbentőek, hiszen immár konkrét tények és számok mutatják, hogy a fogyasztók számára mennyire nem működik az európai egységes piac az online kiskereskedelem terén.  A hatalmas európai piacon a fogyasztótól csupán egyetlen egérkattintásnyira kellene lenniük a jobb ajánlatoknak és a nagyobb termékválasztéknak.  Ehhez képest a valóságban a vásárlók jórészt még mindig az országhatárok közé vannak szorítva.  Ily módon Európa fogyasztóitól megtagadják a szélesebb választékot és a jobb ár/érték arányt,  pedig nem ezt érdemlik.  Egyszerűsítenünk kell azt a jogi labirintust, amely megakadályozza az internetes kereskedőket abban, hogy termékeiket más országokban is árusítsák.”  „Az egységes digitális piac megvalósítása Európa számára kiemelkedő prioritás”, nyilatkozta Viviane Reding, az információs társadalomért és médiaügyekért felelős biztos.  „Addig nem lesz valódi digitális gazdaságunk, amíg – a végfelhasználók számára is – el nem távolítjuk az online tranzakciók összes akadályát.  Az egységes piac megvalósítását újra szorgalmazó politikai kezdeményezések között ez kell legyen az első teendő.” Az e-kereskedelmi piac  Az európai e-kereskedelem értékét 2006-ban 106 milliárd euróra becsülték.  A leggyorsabban növekvő kiskereskedelmi csatorna az internet:  2008-ban az EU kiskereskedőinek 51%-a értékesített online módon.  Az e-kereskedelem akadályainak következtében azonban egyre szélesedik a belföldi és a határokon átívelő e-kereskedelem közötti szakadék .  Miközben 2006 és 2008 között az interneten vásárló európai fogyasztók aránya 27%-ról 33%-ra nőtt, addig az interneten külföldről vásárlóké stagnált (6%, illetve 7% volt).  A kereskedőknek pedig csupán 21%-a értékesít a határokon túlra.  Holott a lehetőség adott. Az EU-ban a fogyasztók harmada megfontolná az online vásárlást egy másik EU-országból, ha a termék olcsóbb vagy jobb lenne, egyharmaduk pedig akár idegen nyelven is hajlandó lenne vásárolni. A kereskedők 59%-a készen áll arra, hogy több nyelven is kereskedjen. A próbavásárlások megállapításai  Az Európai Bizottság nevében elvégzett internetes vizsgálat arra irányult, hogy a vásárlási folyamaton végigmenve a fogyasztó szempontjából ellenőrizze az EU belső határain átnyúló internetes vásárlás lehetőségeit és akadályait.  A tesztelők valamennyi EU-országban 100 népszerű terméket (többek között CD-ket, számítógépet, digitális fényképezőgépet, mosógépet stb.) kerestek az interneten, és ellenőrizték, mennyit lehet megtakarítani külföldi vásárlásokkal, illetve mennyire bonyolult egy másik EU-országból vásárolni .  Összesen közel 11 000 próbatranzakcióra került sor.  Főbb megállapítások:    A fogyasztók jelentős összegeket takaríthatnak meg .  A 27 vizsgált országból 13-ban a fogyasztók a keresett termékek legalább felénél tudtak olyan ajánlatot találni egy másik EU-országban, amely legalább 10%-kal olcsóbb volt, mint a legjobb belföldi ajánlat (beleszámítva minden költséget, például a fogyasztó országába történő szállítást is).    A saját országban nem létező termékek elérése .  13 uniós ország vásárlói nem találták meg belföldön az általuk keresett termékek legalább 50%-át – megtalálták viszont egy másik EU-tagországban.    A legtöbb rendelés kudarcba fullad .  Átlagosan a valamely másik EU-országban feladott online megrendelések 61%-a megszakadt, jórészt azért, mert a kereskedő visszautasította a fogyasztó lakóhelyéül szolgáló ország kiszolgálását, vagy nem kínált megfelelő, határokon átnyúló tranzakcióra alkalmas fizetési módot.   Az e-kereskedelem akadályai  A ma közzétett közlemény a határokon átívelő online kereskedelem akadályainak kiküszöbölését célzó stratégiára tesz javaslatot.  A prioritást élvező intézkedési területek között szerepelnek a következők:    Egyszerű, egységes jogrendszer létrehozása az EU fogyasztói számára.  A fogyasztók jogairól szóló irányelvtervezet a jelenlegi zavaros jogszabálykavalkádot egyetlen, egyszerű jogszabályrendszerrel kívánja felváltani, amely az EU-ban mindenütt azonos védelmet kínálna a fogyasztóknak, eközben pedig csökkentené a kiskereskedők megfelelési költségeit, illetve világos jogi környezetet biztosítana számukra.    A határokon átnyúló végrehajtás javítása.  Továbbra is szükség van a fogyasztói jogszabályok betartatására irányuló összehangolt európai akciókra (mint például az „internetes söprögetésekre”, sweep), hogy vissza lehessen szorítani az illegális gyakorlatot, és erősíteni lehessen a határokon átívelő vásárlásba vetett fogyasztói bizalmat.    A határokon átnyúló kiskereskedelmi szabályok egyszerűsítése , pl. az áfa, az újrahasznosítási díjak és a szerzői jogdíjak vonatkozásában.  Jelenleg a kiskereskedőknek számos adóhatósággal kell kapcsolatban állniuk, az elektronikus hulladék újrafelhasználásával kapcsolatban különféle nemzeti szabályoknak kell megfelelniük, szerzői jogdíjat pedig ugyanazon termékre akár több országban is fizetniük kell.  A Bizottság javaslatai az első két problémára irányulnak,  azonban a jogdíjakra is rövidesen gyakorlati megoldást kell találni.    További részletek:    MEMO/09/475    A közlemény teljes szövege:    http://ec.europa.eu/consumers/strategy/facts_en.htm#E-commerce
