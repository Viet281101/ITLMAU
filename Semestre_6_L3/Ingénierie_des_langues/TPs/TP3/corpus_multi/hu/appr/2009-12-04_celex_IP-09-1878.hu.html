IP/09/1878   Brüsszel, 2009. december 4 .   „A fincsi csapat”: az egészséges táplálkozást népszerűsítő európai uniós kampány –  a roadshow-k befejeződtek, de a kampány folytatódik  „A fincsi csapat”, az Európai Unió egészséges táplálkozást népszerűsítő kampánya 173 iskolát keresett fel szerte Európában. A roadshow keretében buszokkal vittek kvízeket és játékokat a játszóterekre, hogy általuk felhívják az iskolások figyelmét az egészséges táplálkozás fontosságára. A november végéig lezajlott roadshow-rendezvényeken mintegy 17 000 gyermek vett részt, megismerve a zöldségek, gyümölcsök és a tejtermékek előnyeit. Rajtuk kívül még több ezer gyermek tájékozódhat a "fincsi csapat" interaktív honlapján, mely jelenleg az "Egyél, igyál, mozogj!"-kampány központi eleme.  A Ma rianne Fischer Boel biztos által szeptember 28-án (lásd   IP/09/1366   ) útjára indított roadshow-k Belgiumba, Franciaországba, az Egyesült Királyságba, Írországba, Észtországba, Litvániába és Lengyelországba látogattak el. A programok a 8-12 éves korosztálynak szóltak. Az egészséges táplálkozás fontosságáról szóló bemutatót követően a gyerekek csapatjátékokban vehettek részt, és megismerhették a fincsi csapat honlapját. A rendezvény visszhangja nagyon kedvező volt, az iskolák érdekesnek, tanulságosnak és interaktívnak tartották az eseményt.  Noha a roadshow nyújtotta szórakozás és játékok befejeződtek erre az évre, a honlap továbbra is gőzerővel üzemel. A fincsi csapat gyümölcsöket, zöldségeket és tejtermékeket megtestesítő képregényfigurái által előadott történetek mindegyike ugyanazt az üzenetet közvetíti az ifjú közönségnek: "táplálkozz egészségesen most, légy egészséges a jövőben". A honlapon található kincsvadászat játék szerencsés résztvevői pedig nyereményekkel lehetnek gazdagabbak.  További információ: A fincsi csapat kampányának honlapja:    http://ec.europa.eu/agriculture/tasty-bunch/    Kincsvadászat:    http://ec.europa.eu/agriculture/tasty-bunch/treasure-hunt/index_hu.htm    Az alábbi oldalon folyamatosan frissülő sajtóanyagokat találhat:    http://ec.europa.eu/agriculture/tasty-bunch/press-corner/index_hu.htm
