IP/09/1310 Brüsszel, 2009. szeptember 14. Innovatív gyógyszerek kezdeményezés: Európa vezető szerepre tör a biogyógyszerészeti innovációban Az Európai Bizottság és az EFPIA által képviselt európai gyógyszeripari ágazat között létrejött, Innovatív gyógyszerek kezdeményezés (IMI) elnevezésű köz-magán társulás a mai napon tette meg első nagyszabású bejelentését az együttműködés sikeréről. Az IMI bejelentette második ajánlattételi felhívásának kutatási témaköreit. Ezekkel a témakörökkel az IMI a rákos, valamint a gyulladásos és a fertőző betegségekkel kapcsolatos új gyógyszerek felfedezésének és kifejlesztésének gyorsítását célozza. A második felhívás keretében 156,3 millió euró finanszírozási forrás áll rendelkezésre, amelyből 76,8 millió eurót az Európai Bizottság nyújt, míg 79,5 millió euró mértékű természetbeni juttatást az EFPIA tagvállalatai biztosítanak. Az IMI ezenkívül bemutatta újonnan kinevezett, szeptember 16-án hivatalba lépő igazgatóját, Michel Goldmant.  Az EU tudományért és kutatásügyért felelős biztosa Janez Potočnik a kezdeményezés által elért eredményeket és lényeges előrehaladást hangsúlyozta: „Az IMI-t az európai gyógyszerészeti kutatás-fejlesztés javítása iránti igényre reagálva hívtuk életre, célul kitűzve, hogy az alapkutatások eredményeit rövid időn belül új, innovatív kezelésekben alkalmazzuk. Az új, izgalmas kutatási mechanizmus eredményeinek igen hamar kézzelfoghatóvá kell válniuk, és ezáltal az európai betegek gyorsabban vehetik igénybe az új, innovatív gyógymódokban.”  Az eseményen Arthur J. Higgins, a Bayer HealthCare vezérigazgatója és az EFPIA elnöke a sajtónak nyilatkozva az ágazat és a Bizottság közötti együttműködést dicsérte. „Az IMI egyértelmű jelzés arra, hogy Európa vezető szerepre tör a biogyógyszerészeti innovációban. A K+F folyamatok felgyorsításával és optimalizálásával megpróbáljuk megszüntetni a gyógyszerfejlesztési folyamat szűk keresztmetszeteit. Ennek megvalósítására már eddig is 246 millió eurót ruháztunk be sikeres javaslatokba, amelyből 136 millió eurónyi összeget az ágazat finanszírozott. A kezdeményezés legnagyobb sikere az volt, hogy korábban példa nélküli módon, a piacon egymás versenytársainak minősülő gyógyszercégek és felsőoktatási intézmények között alakított ki együttműködést az innovatív gyógyszerek felfedezésének felgyorsítása érdekében.”  Michel Goldman professzor, az újonnan kinevezett igazgató a következőket nyilatkozta: „Nagyon örülök annak, hogy egy ilyen érdekes fejlődési ponton csatlakozhatok az IMI-hez. A köz-magán társulások terén korábban szerzett tapasztalataim alapján az első és legfontosabb feladatom az ágazat és a felsőoktatás közötti hidak megerősítése lesz a betegek érdekét szem előtt tartva.”  Michel Goldman kinevezése az IMI igazgatói székébe fontos lépés ahhoz, hogy az IMI valóban autonóm, az Európai Bizottságtól és az EFPIA-tól független szervezetként működjön.  Az IMI igazgatótanácsa a különböző érdekeltekkel, köztük az IMI tudományos bizottságával, a tagállamok képviselőivel, az Európai Bizottsággal és az EFPIA-tag gyógyszerészeti vállalatokkal folytatott kiterjedt konzultáció után új kutatási témaköröket hagyott jóvá.  Az érdekelt felek mindegyike elkötelezett az állami- és magánszervezetekkel történő együttműködés mellett az említett kérdések minél hatékonyabb megoldása érdekében. Az IMI 2009. október 30-án teszi közzé második ajánlattételi felhívását. Előzmények A 2007-ben létrehozott IMI a jobb gyógyszerek hatékonyabb felfedezésének és kifejlesztésének támogatása érdekében létrehozott köz-magán társulás, célja a jelenlegi gyógyszerfejlesztési folyamat szűk keresztmetszeteinek leküzdése. Az IMI teljes költségvetése a 2008–2017 közötti időszakra 2 milliárd euró (ebből 1 milliárd az Európai Közösség és 1 milliárd az ágazat hozzájárulása). Az IMI első ajánlattételi felhívását 2008 áprilisában tették közzé. 134 ajánlatot nyújtottak be, amelyből 15 ajánlat nyert mintegy 246 millió euró összegű támogatást. Michel Goldman szakmai pályafutása Michel Goldman a belgiumi Université Libre de Bruxelles (ULB) orvostudományi karának immunológia professzora. Az immunmediált betegségek és az immunalapú bioterápia terén elért kutatási eredményeiből több mint 380 cikket publikált neves szakmai folyóiratokban. 2000-ben elnyerte a Belga Tudományos Kutatási Alap által a klinikai tudományok terén elért eredményekért kiosztott Joseph Maisin-díjat. A Thomson Institute for Scientific Information 2006-ban gyakran idézett tudósként ismerte el. Az IMI második ajánlattételi felhívása 9 témakörének felsorolása    1 Képalkotó biomarkerek rákellenes gyógyszerek fejlesztéséhez.    Gyógyszerek hatékonyságának validálására alkalmas új módszerek (onkológia).   Molekuláris biomarkerek: rákterápiás fejlesztés felgyorsítása és a beteggondozás javítása.    4 Az ellátás helyén alkalmazható bakteriológiai gyorstesztek meghatározása és kifejlesztése, melyekkel segíthetik a klinikai vizsgálatokat és a klinikai gyakorlatot.    Szokásostól eltérő adaptív immunmechanizmusok megértése.   Transzlációs kutatás erősítése a krónikus immunmediált betegségek területén: az állat- és a humán kísérletek közötti távolság áthidalása.   Gyógyszer- és betegségmodellezés: könyvtár és keretrendszer.   Az eredmények megosztására szolgáló nyitott farmakológiai tér.   Elektronikus egészségügyi nyilvántartás (EHR).    További információ az IMI vonatkozásában    http://imi.europa.eu    és  http://www.imi-europe.org    Lásd még:  IP/08/662 és   IP/09/802
