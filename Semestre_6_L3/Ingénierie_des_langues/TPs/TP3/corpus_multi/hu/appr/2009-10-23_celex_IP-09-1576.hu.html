IP/09/ 1576   Brüsszel, 2009 . október 23   Környezetvédelem:  A Bizottság megkezdte a 2012. és 2013. évi „Európa Zöld Fővárosa” díj nyertesének kiválasztását  Elindult a keresés a jövőbeni „Európa Zöld Fővárosa” címet viselő városok kiválasztására.  A nagy presztízsű „Európa Zöld Fővárosa” díj a környezetbarát városi élet kialakításában élen járó városokat tünteti ki.  Az idei év során Stockholm nyerte el a 2010. és Hamburg és 2011. évi díjat.  Jelenleg is folyik a verseny a 2012. és 2013. évi címet elnyerő városok között.  A díj az európai városok kellemesebb, egészségesebb, „élhetőbb” lakóhellyé válását kívánja előmozdítani.   Stavros Dimas, az EU környezetvédelmi biztosa így nyilatkozott:  „A helyi hatóságoknak igen fontos szerepük van a városlakók életkörülményeinek javításában.  Az „Európa Zöld Fővárosa” díj a környezeti problémák megoldására és arra ösztönzi a városokat, hogy a környezetvédelmi szempontokat a várostervezési tevékenységek során rendszeresen figyelembe véve javítsák a lakosok életminőségét.” Elindult a 2012. és 2013. évi „Európa Zöld Fővárosa” kiválasztási folyamata  A 2012. és 2013. évi „Európa Zöld Fővárosa” díjra minden, legalább 200 000 lakosú uniós város nevezhet.  A díj elnyeréséért a 27 EU-tagállam, a tagjelölt országok (Törökország, Macedónia Volt Jugoszláv Köztársaság, Horvátország) és az EGT-országok (Izland, Norvégia, Liechtenstein) városai indulhatnak.   A nevezéseket 11 környezetvédelmi kritérium, többek között a globális éghajlatváltozás elleni küzdelemben nyújtott hozzájárulás, hulladékkeletkezés és -kezelés, természetvédelem és biológiai sokféleség, közlekedés, levegő- és vízvédelem alapján értékelik.   A városok egy online jelentkezési lap kitöltésével nevezhetnek.  A jelentkezési határidő a 2012. és a 2013. évi nevezések esetében egyaránt 2010. február 1.  A nyertesek nevét 2010 októberében teszik közzé.   A bírálóbizottság az Európai Bizottság, az Európai Környezetvédelmi Ügynökség, és vezető európai és nemzetközi környezetvédelmi szervezetek képviselőiből áll.  Zöldebb városok  Európa lakosságának négy ötöde városban él, életük minőségét közvetlenül befolyásolja a városi környezet állapota.  Az „Európa Zöld Fővárosa” díj kezdeményezés célja az erőfeszítéseknek a támogatása illetve jutalmazása annak érdekében, hogy a városok további intézkedéseket tegyenek, valamint hogy bemutassák és elősegítsék a bevált gyakorlat európai városok közötti cseréjét.   A díjat olyan város kapja meg, amely következetesen magas környezetvédelmi előírásoknak felel meg és állandó jelleggel elkötelezte magát az ambiciózus cselekvés, a környezet állapotának további javítása és a fenntartható fejlődés mellett.  A díj odaítélésének az a célja, hogy serkentőleg hasson más európai városokra, és előmozdítsa a bevált gyakorlatok alkalmazását.   Stockholm és Hamburg, az „Európa Zöld Fővárosa” díj első nyertesei idén februárban erős mezőnyben versenyeztek a cím elnyeréséért.  A svéd fővárost, amely 2010-ben lesz „Európa Zöld Fővárosa” Hamburg követi 2011-ben.  Ezeket a városokat a lakosság városi környezetének javításáért meghozott, többek között a levegőszennyezéssel, forgalmi torlódásokkal és az üvegházhatású gázok kibocsátásával kapcsolatos ambiciózus intézkedéseikért választotta példaképül Európa.  Előzmények  Az „Európa Zöld Fővárosa” díj a környezettudatos városok kezdeményezésének gyümölcse.  Az elképzelés eredetileg Jüri Ratasnak, Tallinn korábbi polgármesterének javaslata nyomán született egy 2006. május 15-én tartott tallinni találkozón, amelyen tizenöt európai város és az észt városokat tömörítő szövetség közös egyetértési nyilatkozatot írt alá a díj létrehozásáról.  A díjat jelenleg negyvennél is több város támogatja, köztük 21 európai uniós főváros.  További információ: Az „Európa Zöld Fővárosa” díjról az alábbi weboldal nyújt tájékoztatást:    www.europeangreencapital.eu    A Bizottság városi környezettel kapcsolatos weboldala:    http://ec.europa.eu/environment/urban/home_en.htm
