IP/09/1530  Brüsszel, 2009. október 15. Az Európai Unió integrált tengerpolitikájának kiemelt területei az új Bizottságban A mai napon a Bizottság jelentést terjesztett elő az integrált uniós tengerpolitika elmúlt két évi eredményeiről és jövőbeli terveiről. A jelentéssel egyidejűleg a Bizottság két fontos tengerpolitikai témakörben – nevezetesen a tengerfelügyelet ágazatok és országok közötti integrációja, valamint az európai tengerpolitika nemzetközi dimenziója – konkrét javaslatot is beterjesztett. E három dokumentum együttvéve meggyőző bizonyítékkal szolgál arról, hogy az integrált tengerpolitika miként képes az Európa hatalmas tengeri és tengerparti térségeiben rejlő gazdasági potenciált felszabadítani, és mindemellett a tengereket ésszerű új irányítási eszközökkel és a tengerrel összefüggő szakpolitikák között adódó szinergiák kiaknázásával biztonságosabbá és védhetőbbé tenni.  José Manuel Barroso, az Európai Bizottság elnöke így nyilatkozott: „A jelenlegi ambíciózus integrált tengerpolitika útjára indítása a jelenlegi Bizottság egyik legfőbb érdeme, ugyanakkor kihívást jelent az új Bizottság számára. A tengerpolitika nélkülözhetetlen részét képezi a fenntartható éghajlat- és energiapolitikának. Hiszem, hogy a korábbi munkánkra építve határozottan és magabiztosan tudunk majd előrelépni. Szeretném látni például, hogy valóra válik a tengeri gyorsforgalmi utak terve. Az óceánok és tengerek felelősségteljes és hatékony fejlesztése érdekében gondoskodnunk kell a tengeri területek rendezéséről, a tengerfelügyelet határokon és országokon átnyúló integrációjáról, valamint egy tengeri megfigyelési és adathálózat kiépítéséről.”  Joe Borg, az Európai Bizottság tengerügyi és halászati biztosa a következőképpen nyilatkozott: „Jóllehet az integrált európai tengerpolitika nem tekint vissza hosszú múltra, máris sikerült megváltoztatnia Európa hozzáállását a tengeri erőforrásokhoz, és a tengerügyeknek előkelő helyet biztosít az Unió napirendjén. Az integrált tengerpolitika kezdeti sikereit látva a jövőben még merészebb célokat kell magunk elé tűznünk. A sikerekből erőt merítve egyre bővülő területen kell célzottan együttműködnünk a tengeri környezet, a tengeri gazdaság és a tengeri közlekedés védelme érdekében.” Az integrált tengerpolitika eddigi vívmányai  A jelentés számba veszi az elmúlt két év során az integrált tengerpolitika területén elért eredményeket, valamint a jövőre nézve hat stratégiai irányvonalat állapít meg a tengerpolitika számára:    A tengerpolitikai irányítás integrációja: az uniós intézmények, a tagállamok és a partvidékek kiemelt felelősséggel bírnak a politikák alulról kiinduló integrációjában, a tengerügyek napirendjének összehangolásában, valamint a jellemzően egymástól függetlenül kialakított ágazati politikák gyakorlatának fokozatos visszaszorításában. A tengerhez kapcsolódó ágazati politikák között adódó valamennyi szinergia kihasználhatósága érdekében az ágazatközi együttműködést és az érdekeltek bevonását lehetővé tévő hatékony intézményi keretet kell létrehozni.     Horizontális szakpolitikai eszközök létrehozása a következő területeken: tengeriterület-rendezés, a tengerrel kapcsolatos átfogó ismeretek és adatok bővítése, valamint az integrált tengerfelügyelet.    Korlátok meghatározása a tengerhasznosítási tevékenységek számára a fenntarthatóság biztosítása érdekében: a tengervédelmi stratégiáról szóló keretirányelv adta keretek között ezzel biztosítható, hogy ne alakulhassanak ki olyan tengerhasznosítási tevékenységek, amelyeknek a tengeri környezetre gyakorolt kumulatív hatását nem vizsgálták érdemben.     A tengeri medencékre vonatkozó regionális stratégiák kialakítása: a tengerügyek súlypontjait és a területen használatos politikaformáló eszközöket a főbb európai tengeri medencék geofizikai, gazdasági és politikai sajátosságaihoz kell igazítani.   Az integrált tengerpolitika nemzetközi dimenziójának fejlesztése: az EU-nak a globális tengerügyek – ezen belül az éghajlatváltozás és a tengeri biodiverzitás megőrzése – területén betöltött vezető szerepe jelentős mértékben megnöveli az EU súlyát két- és többoldalú kapcsolataiban.   A fenntartható gazdasági növekedés, foglalkoztatás és innováció újbóli előtérbe helyezése: A tengerügyek gazdasági vonulatát illetően az EU-nak koherens és átfogó menetrendet kell kialakítania, amely kiterjed az Európán belüli tengeri szállítás ösztönzésére, az uniós tagállami lobogók alatti hajózásba és a hajógyártási ágazatba történő beruházások serkentésére, a környezetbarát hajókra irányuló projekt továbbvitelére, az EU éghajlat-változási és energiapolitikája, valamint tengerpolitikája közötti kapcsolódási pontok gyarapítására, továbbá annak biztosítására, hogy a területi kohéziós politikáról szóló vita során teljes mértékben figyelembe vegyék a tengeri és tengerparti területek érdekeit.    Az említett hat stratégiai irányvonalat részleteiben ismertető dokumentum közzétételére 2010 folyamán kerül majd sor. Tengerfelügyelet A tengerfelügyelet integrációjának lehetővé tétele érdekében a Bizottság kidolgozta azokat az irányadó elveket, amelyek alapján az Unió tagállamaiban működő nagyszámú különféle felügyeleti hatóság számára az információk megosztásán alapuló munkakörnyezet hozható létre. Jelenleg még mindig általános tagállami gyakorlat, hogy a tengeren végzett tevékenységeket nyomon követő ágazati felügyeleti hatóságok egymástól függetlenül gyűjtik be a szóban forgó tevékenységekre vonatkozó működési adatokat. Ha ezeket az adatokat meg lehetne osztani, a felügyeleti tevékenységek hatékonyabbá és gazdaságosabbá válnának, azonban az adatok megosztása és a felügyeleti rendszerek összekapcsolása bizonyos technológiai, jogi és biztonsági kérdéseket vet fel. A Bizottság javaslata ezekkel a kihívásokkal foglalkozik, és javaslatot tesz azok megoldására. A már meglévő rendszereket a lehető legnagyobb mértékben kihasználva a különböző felhasználói területek – a határellenőrzéstől a halászatig, a tengeri szállítástól az illegális bevándorlás elleni küzdelemig, a vámügyektől a védelemig – átfogóbb képet kaphatnak a tengerhasznosítás helyzetéről, ami serkenteni fogja az egyes csoportok működésének hatékonyságát. Jelenleg két, a tengerfelügyelet integrációjának gyakorlati megvalósulását vizsgáló kísérleti projekt áll beindítás előtt – egy a földközi-tengeri medencére és annak atlanti-óceáni kijáratára, egy pedig az északi-tengeri medencére irányul –, de a tervek között további kezdeményezések is szerepelnek. Nemzetközi dimenzió A Bizottság közzétett egy stratégiai dokumentumot is, amelyben kifejti, hogy miként lehetséges az EU befolyásának növelése a tengerügyekhez kapcsolódó nemzetközi vitákban, és ezen keresztül az óceánok és tengerek globális politikai irányításának megszilárdítása, ezzel biztosítható ugyanis leginkább az EU gazdasági, ökológiai és társadalmi érdekeinek védelme a tengerhasznosítási ágazatban. Az említett dokumentumban a Bizottság megjelöli azokat a területeket, ahol egyértelműen nemzetközi megoldásra lenne szükség, ilyenek például a tengeri – és nyílt tengeri – biodiverzitás védelme, az éghajlatváltozás, a tengeri közlekedés biztonsága és védelme, a megfelelő fedélzeti munkakörülmények biztosítása és a tengerkutatás. A dokumentum ezenkívül számba veszi a nemzetközi és regionális szinten, valamint a szomszédsági és kétoldalú kapcsolatok keretében rendelkezésre álló eszközöket, amelyek felhasználhatók a stratégia, valamint az annak keretében a fenntartható globális tengerpolitikai irányításban való részvétel érdekében tervezett kiemelt intézkedések végrehajtására. További információk:    Lásd még:   http://ec.europa.eu/maritimeaffairs/subpage_mpa_en.html   .    Az eddig elért eredményekről szóló jelentés:   MEMO/09/455   .    A tengerfelügyelet integrációja:   MEMO/09/454   .    Az integrált tengerpolitika nemzetközi dimenziója:   MEMO/09/453   .
