IP/09/1896  Brüsszel, 2009. december 9. A Bizottság az európai gazdaságélénkítés jegyében tizenöt projektnek több mint 1,5 milliárd eurót folyósít a CLT és a tengeri szélenergia területén  A Bizottság ma jóváhagyott tizenöt olyan energiaipari projektet, amelyek nagymértékben hozzá fognak járulni az EU gazdaságának felélénkítéséhez, miközben növelik energiaellátásunk biztonságát, és jelent ős mértékben csökkentik iparunk szén-dioxid-kibocsátását.  Mai döntésével a Bizottság 1 milliárd eurót ítélt oda hat projektnek a szén-dioxid leválasztása és tárolása területén, további 565 millió eurót pedig kilenc olyan kezdeményezésnek, amely a tengeri szélenergia hasznosítását célozza.  Andris Piebalgs energiaügyi biztos a következőket mondta:  „Mai határozatával a Bizottság két olyan kulcsfontosságú fenntartható technológia további fejlődését alapozta meg, amelyek alapvető szerepet fognak játszani az éghajlatváltozás ellen folytatott küzdelmünkben.  A Bizottság példátlan döntése amellett, hogy közvetlen lökést ad a gazdaságnak és a foglalkoztatásnak, olyan innovatív energetikai technológiák támogatását is jelenti, amelyektől a jövőben további munkahelyeket és növekedést várhatunk.”  A szén-dioxid-leválasztás és ‑tárolás (CLT) technológiáinak finanszírozásával a Bizottság egyrészt azt ismeri el, hogy a fosszilis tüzelőanyagokon alapuló energiatermelés a jövőben is fontos szerepet fog játszani energiaellátásunkban, másrészt pedig arra mutat rá, hogy a jövő a kis szén-dioxid-kibocsátású energiarendszeré.  A tengeri szélenergiával kapcsolatos projektek elősegítik egy versenyképes európai tengeriszélenergia-ágazat kialakítását és megerősítését, miközben számos „zöld” munkahelyet is létrehoznak.  A mai döntés nyomán finanszírozásban részesülő energetikai projektek segíteni fognak azoknak a kötelező céloknak a teljesítésében, amelyeket az Európai Unió az üveghatást okozó gázok kibocsátása és a megújuló energiaforrások hasznosítása területén 2020-ra és az azt követő időszakra vonatkozóan maga elé tűzött.  A tizenöt projekt számára ma odaítélt támogatás az első lépést jelenti annak a négymilliárd eurónak a hasznos elköltésében, amelyet az EU 2009 májusában Európa gazdaságának élénkítése érdekében az energiaágazat projektjei számára elkülönített.  Az európai energiaipari gazdaságélénkítő programra vonatkozó májusi megállapodás, amely a maga nemében mérföldkőnek számít, a CLT, a tengeri szélenergia, valamint a földgáz- és a villamosenergia-ipari infrastruktúra-fejlesztés területén megvalósítandó projektek számára kínál európai uniós finanszírozást.  Az infrastruktúra-fejlesztési projektek elbírálása még tart,  a végső döntés 2010 februárjára várható.  A finanszírozásban részesülő proj ektekről bővebben:  MEMO/09/542 ,  MEMO/09/543  .
