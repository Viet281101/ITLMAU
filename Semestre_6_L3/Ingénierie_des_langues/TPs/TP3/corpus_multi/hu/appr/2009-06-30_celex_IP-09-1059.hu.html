IP/09/1059 Brüsszel, 2009. június 30.  A görbe uborka visszatér: július 1-jétől újra a boltokban a szabálytalan formájú gyümölcs és zöldség  Uniós előírások szűnnek meg holnaptól számos gyümölcs és zöldség méretére és alakjára vonatkozóan, mivel 26 gyümölcs- és zöldségféle esetében hatályukat vesztik a vonatkozó termékspecifikus forgalmazási minőségszabványok. A Bizottságnak e szabványok eltörlésére irányuló kezdeményezése meghatározó eleme azon törekvésének, hogy ésszerűsítse és egyszerűsítse az uniós szabályokat, valamint csökkentse az adminisztratív terheket. 10 gyümölcs- és zöldségfajta – így többek között az alma, a szamóca és a paradicsom – esetében továbbra is érvényesek maradnak a forgalmazási minőségszabványok. A tagállamoknak – első alkalommal – ugyanakkor így is módjukban áll megengedni e 10 gyümölcs- és zöldségfajtához tartozó olyan termékek forgalmazását, amelyek nem felelnek meg a minőségszabványoknak, feltéve, hogy címkézésük lehetővé teszi az „extra”, „I. osztályú” és „II. osztályú” gyümölcsöktől és zöldségektől való megkülönböztetést. Más szóval az új szabályok lehetővé teszik a tagállamok hatóságai számára, hogy méretre és alakra való tekintet nélkül engedélyezzék a gyümölcsök és zöldségek kiskereskedelmi forgalmazását.  „Július 1-jétől visszakerül a konyhákba a görbe uborka és a göcsörtös sárgarépa – mondta Mariann Fischer Boel, mezőgazdasági és vidékfejlesztési biztos.  – Komolyra fordítva a szót, konkrét példája mindez annak, hogyan kívánjuk visszaszorítani a felesleges bürokráciát.  Az ilyen kérdéseket nem szükséges uniós szinten szabályozni,  sokkal célravezetőbb azokat a piaci szereplőkre bízni.  A módosításoknak köszönhetően a fogyasztók a lehető legtöbb termék közül tudják majd kiválasztani a kedvükre valót.  Nincs értelme tökéletesen megfelelő termékeket kidobni csak azért, mert szabálytalan méretűek vagy formájúak”.  A Bizottság a gyümölcs- és zöldségpiac közös szervezésének reformjáról 2007-ben folytatott tárgyalások során kötelezettséget vállalt arra, hogy több gyümölcs- és zöldségfélére vonatkozó forgalmazási minőségszabvány megszüntetésével csökkenti a szükségtelen bürokráciát.  A holnap hatályba lépő módosítás a következő 26 termékre vonatkozó minőségszabvány eltörlését jelenti:  kajszibarack, articsóka, spárga, padlizsán, avokádó, bab, bimbóskel, sárgarépa, karfiol, cseresznye, cukkini, uborka, termesztett gomba, fokhagyma, héjas mogyoró, fejes káposzta, póréhagyma, dinnye, hagyma, borsó, szilva, halványító zeller, paraj, héjas dió, görögdinnye és cikóriasaláta.  Az alábbi 10 – az uniós kereskedelem 75%-át jelentő – termék esetében továbbra is érvényesek maradnak a termékspecifikus minőségszabványok:  alma, citrusfélék, kivi, saláta, őszibarack és nektarin, körte, szamóca, étkezési paprika, csemegeszőlő és paradicsom.  A tagállamok ugyanakkor ezeket a termékeket is mentesíthetik a minőségszabványok alkalmazása alól, amennyiben a boltok megfelelő címkével ellátva értékesítik azokat.  A gyakorlatban ez azt jelenti, hogy a szabvány előírásaitól eltérő almát is lehet a boltokban árulni, ha címkéjén „feldolgozásra szánt termék” vagy ezzel egyenértékű feliratot tüntetnek fel.
