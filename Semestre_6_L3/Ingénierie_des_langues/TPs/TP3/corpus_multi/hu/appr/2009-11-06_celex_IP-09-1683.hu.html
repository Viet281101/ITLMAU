IP/09/1683  Brüsszel, 2009. november 6.  Halászat:  az Atlanti Tonhal Védelmére Létrehozott Nemzetközi Bizottság (ICCAT) kulcsfontosságú ülésének megnyitása  Holnap nyitják meg az Atlanti Tonhal Védelmére Létrehozott Nemzetközi Bizottság (ICCAT) éves ülését a brazíliai Recifében.  A megtárgyalandó kérdések közül az EU számára kulcsfontosságúak a következők: a kékúszójú tonhal állományának helyreállítása, főleg a teljes kifogható mennyiség (TAC) és a halászati kapacitás csökkentése révén, az ICCAT szabályainak szigorúbb betartása, valamint a valamennyi halállományra vonatkozó megfelelő, tudományosan megalapozott intézkedések elfogadása.  Az EU gondoskodni kíván arról, hogy a kékúszójú tonhalon kívül a többi védelemre szoruló állomány is megkapja a szükséges figyelmet, valamint hogy megfelelő védelmi intézkedéseket fogadjanak el azok halászatának fenntarthatóságának biztosítása érdekében.   A Tanács egyhangú felhatalmazást adott a Bizottságnak, hogy az EU nevében tárgyaljon az idei ICCAT-ülésen.  Joe Borg, az Európai Bizottság tengerügyi és halászati biztosa a következőképpen nyilatkozott:  „Az európai halászok fáradozásai és az elért haladás ellenére a kékúszójú tonhal helyzetének javítása további erőfeszítéseket kíván.  AZ ICCAT-nak ebben az évben el kell kezdenie végre érdemben foglalkozni a kérdéssel.  Szigorúan követnünk kell a kékúszójú tonhalra és a többi érintett halállományra vonatkozó tudományos tanácsokat.  Ennek megfelelően csökkenteni kell a teljes kifogható mennyiséget, és hatékonyan kell kezelni a halászati kapacitásfelesleg kérdését.  Nehéz döntések előtt állunk, de ez az ára annak, hogy biztosítsuk az érintett halászati tevékenységek jövőjét.  Az EU teljes mértékben vállalja az e halászati terület jelentős szereplőjeként rárótt felelősséget.”  A keleti kékúszójú tonhalra vonatkozóan az ICCAT tavaly Marrakeshben elfogadott egy 15 évre szóló, módosított helyreállítási tervet, mely rövidített halászati idényeket, a halászati kapacitás csökkentésére irányuló programot és egy sor, eddig példa nélkül álló ellenőrző intézkedést tartalmaz.  Az ICCAT tudományos bizottságának legújabb szakvéleménye azonban ismételten hangsúlyozza a teljes kifogható mennyiség csökkentésének szükségességét.  Ezenfelül a következő ICCAT-ülésen a marrakeshi helyreállítási tervnek megfelelően jóváhagyás céljából meg kell vitatni az ICCAT-országok kapacitásgazdálkodási terveit is.  Az ICCAT végrehajtási bizottságának tavaly márciusi, barcelonai rendkívüli ülésének nyomon követése is terítékre kerül Recifében.  A többi kiemelkedő jelentőségű halállományra, mint például a nagyszemű tonhalra, az atlanti és a földközi-tengeri kardhalra, valamint az észak-atlanti germonra vonatkozóan többéves gazdálkodási tervek elkészítését, illetve felülvizsgálatát tervezik.  Egyes tervek, mint például az észak-atlanti kardhalra vonatkozó terv, sikeresnek bizonyultak, de a legfrissebb tudományos ismeretek alapján további kiigazításra szorulnak.  Ezen túlmenően az ICCAT ezekre a fajokra vonatkozó szabályainak betartására irányuló vizsgálatnak ugyanolyan alaposnak kell lennie, mint a kékúszójú tonhallal kapcsolatban vállalt kötelezettségek esetében.  A cápákat illetően az EU a cápákra vonatkozó uniós cselekvési tervben vállalt kötelezettségeivel összhangban nagy horderejű védelmi intézkedéseket fog sürgetni.  Az idei év során az EU főleg a heringcápák és rókacápák védelmét biztosító intézkedésekre fog javaslatokat előterjeszteni.  Az ICCAT idei éves ülése november 7-től 15-ig tart.  Az ICCAT kormányközi halászati szervezet, mely az Atlanti-óceánban és a szomszédos tengerekben élő tonhal- és tonhalszerű állományok védelméért felelős.  A szervezetet 1966-ban alapították, jelenleg 51 tagja van.  További részletekkel kapcsolatban lásd:   www.iccat.int
