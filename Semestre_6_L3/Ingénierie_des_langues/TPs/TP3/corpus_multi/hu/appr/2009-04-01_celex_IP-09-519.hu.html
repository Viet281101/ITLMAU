IP/09/519
Brüsszel, 2009. április 1.Alkalmazkodás az
éghajlatváltozáshoz: az Európai Uniónak fel kell
készülnie a várható hatásokraA mai napon az Európai Bizottság
fehér könyv formájában terjesztette elő az Unió
éghajlatváltozással szembeni ellenálló
képességének növeléséhez
szükséges intézkedéseket. A legfrissebb adatok szerint az
éghajlatváltozás káros hatásai hamarabb fognak
bekövetkezni és súlyosabbak lesznek, mint ahogy azt az
éghajlatváltozással foglalkozó kormányközi
munkacsoport 2007-es jelentése alapján gondolhatnánk. Európa
is ki lesz téve e hatásoknak, ezért fel kell készülnie
a kezelésükre. Az éghajlatváltozás hatásai egyes
régiókat jobban érintenek majd, mint másokat, így az
alkalmazkodást szolgáló intézkedések
többségét tagállami és regionális szinten kell
meghozni. A Bizottság által az éghajlatváltozás
hatásaira való felkészülés céljából
előterjesztett keret kétszakaszos, a tagállami
intézkedéseket kiegészítő, egységes és
összehangolt szemléleten alapuló európai stratégiai
megközelítést javasol.
Stavros Dimas, a környezetvédelemért felelős biztos
elmondta: „Az éghajlatváltozás évről évre
komolyabbá és aggasztóbbá válik. Továbbra is
szigorúan csökkentenünk kell a
szén-dioxid-kibocsátást, ám bizonyos fokú
klímaváltozás már kibocsátáscsökkentési
vállalásaink ellenére is elkerülhetetlen. Ezért
nagyon fontos, hogy a kormányok, a vállalkozások és a
társadalmi közösségek részvételével azonnal
megkezdjük a munkát egy átfogó uniós
alkalmazkodási stratégia kidolgozása érdekében,
valamint gondoskodjunk arról, hogy az alkalmazkodás szempontjai
beépüljenek az EU valamennyi kulcsfontosságú
szakpolitikájába.”
A mezőgazdasági biztos, Mariann Fischer Boel asszony így
nyilatkozott: „Az európai mezőgazdaság az
éghajlatváltozás minden hatását érezni fogja.
Szeretném, ha a termelők pontosan tudnák, milyen
kihívásokkal állnak szemben, és vitát is
indítanék a gazdálkodók alkalmazkodását
segítő konkrét intézkedésekről. Leginkább
mindenképpen kifizetődő intézkedéseket szeretnék
látni: olyanokat, amelyek gazdasági és környezeti haszonnal
járnak, bármilyen irányt vesz is az éghajlat
változása. Ez a lényege az éghajlatváltozás
mezőgazdaságra gyakorolt hatásáról szóló
dokumentumnak, amelyet a fehér könyv
kiegészítéseként ma fogadtunk el.”
Androulla Vassiliou egészségügyi biztos a
következőket nyilatkozta: „Az éghajlati viszonyok
változása kapcsán különösen az emberek, az
állatok és a növények egészségének nyomon
követését kell erősíteni, továbbá
elengedhetetlen, hogy az egészségügyi hatóságok
készültségi terveikbe beépítsenek a
szélsőséges időjárási körülmények
esetén alkalmazható egészségügyi cselekvési
terveket is. Ezenkívül gondoskodnunk kell az
éghajlatváltozás veszélyeztetettebb társadalmi
csoportokra gyakorolt hatásának megfelelő
értékeléséről. A felsorolt célok
eléréséhez feltétlenül nemzetközi
összefogásra lesz szükség.”
Joe Borg tengerügyi és halászati biztos rámutatott, hogy
„Európa tengerpartjai és tengeri területei az
éghajlatváltozás hatásaira leginkább érzékeny
területek. Fel kell készülnünk az olyan
kihívásokra, mint a tengerszint emelkedése, a part menti
vízbetörések, a tengerparti idegenforgalmat, a
kikötőket és a tengeri szállítást, valamint a
halászati tevékenységeket érintő hatások. A
tengeri ökoszisztémák gazdasági jelentősége
tagadhatatlan. Az európai lakosság körülbelül 50%-a
él a tengerpartok közelében, ami még
sürgetőbbé teszi az éghajlatváltozáshoz való
alkalmazkodásra irányuló fellépést.”
Az intézkedések kerete
Az éghajlatváltozás az elkövetkező ötven
évben várhatóan komoly hatással lesz olyan fajsúlyos
gazdasági területekre, mint a mezőgazdaság, az
energiaágazat, a közlekedés, az ökoszisztémák, az
idegenforgalom és az egészségügy. Ugyanakkor nem maradnak
érintetlenül a háztartások, a vállalkozások
és bizonyos társadalmi rétegek sem, úgymint az idősek,
a fogyatékosok és az alacsony jövedelmű
háztartásokban élők.
A fehér könyv olyan keretre tesz javaslatot, amelynek
segítségével az Európai Unió és a tagállamok
felkészülhetnek az éghajlatváltozás hatásaira. A
stratégia első szakasza 2012-ig tart, és megteremti a
2013-tól folyó munka alapjait, amelynek során átfogó
uniós alkalmazkodási stratégia jön létre. E munka
keretében központi szerephez jut majd az
éghajlatváltozásról rendelkezésre álló
ismeretek bővítése, az alkalmazkodás lehetséges
módjainak vizsgálata, illetve az alkalmazkodási
intézkedések beépítése a kulcsfontosságú
uniós szakpolitikákba. A legjobb alkalmazkodási mód
kiválasztásához megbízható tudományos és
gazdasági adatokra van szükség, azonban ezek
régiónként eltérő minőségűek, és
hozzáférhetőségük is különböző. A
fehér könyv ezért információs börze jellegű
mechanizmus létrehozását sürgeti, melynek keretében
megvalósulhatna az éghajlatváltozáshoz kapcsolódó
veszélyekkel, hatásokkal és bevált gyakorlatokkal
kapcsolatos információcsere. 
Az éghajlatváltozás hatásai régiónként
mások, de a legjobban veszélyeztetettek a parti és
hegyvidéki területek, valamint az árterületek. Ez a
különbözőség indokolja, hogy az alkalmazkodást
szolgáló intézkedések zömét tagállami,
illetve regionális hatáskörben hozzák majd meg. Az
Európai Unió szerepe az lesz, hogy egységes és
összehangolt szemléletet alkalmazva támogassa ezeket az
intézkedéseket, főként a több országot
érintő kérdések és a meghatározóan uniós
szabályozású politikák esetében. Az
éghajlatváltozáshoz való alkalmazkodásnak minden
uniós politikában egyértelműen központi szerephez kell
jutnia. Az alkalmazkodásnak ezenkívül előkelő helyet
kell elfoglalnia az unió külpolitikai napirendjén is, hogy
Európa segítségére siethessen a legérintettebb
országoknak, és az alkalmazkodás érdekében folytatott
nemzetközi együttműködés részese lehessen.
A Bizottság ma három, a fehér könyvben javasolt kerethez
illeszkedő vitaanyagot is előterjeszt: a vizek, tengerpartok és
tengerek, a mezőgazdaság, illetve az egészségügy
témakörében.
Alkalmazkodás és hatáscsökkentés – az
érem két oldala
Az Európai Unió szilárd elhatározása, hogy gyors
intézkedésekkel csökkentse az üvegházhatást
okozó kibocsátásokat. Az éghajlatváltozásnak az
üvegházhatást okozó gázok kibocsátásának
kordában tartásával történő enyhítése
azonban nem elegendő: rövid és középtávú
kiegészítő intézkedésekre is szükség van. Az
éghajlatváltozás súlyosabb következményekkel
járhat, mint amire eddig számítottunk, és a
változás az enyhítő intézkedésektől
függetlenül be fog következni.
Európának foglalkoznia kell az ezekkel a hatásokkal:
intézkedéseket kell hoznia a természetes és emberi
rendszerek ellenálló képességének fokozására.
Az EU területén születnek ugyan az alkalmazkodásra
irányuló intézkedések, de csak néhány
tagállamban és izoláltan hajtják végre azokat.
Jövőbeli fellépés
A Bizottság irányítócsoportot hoz létre az
éghajlatváltozás hatásainak és az ahhoz való
alkalmazkodás kérdéseinek kezelésére. Tagjai a
tagállami és regionális alkalmazkodási programok
létrehozásában részt vevő tagállami
szakértők lesznek, feladata pedig az lesz, hogy
konzultációkat folytasson a civil társadalom és a
tudományos körök képviselőivel. Az
irányítócsoport munkáját szakmai munkacsoportok –
köztük egy mezőgazdasági munkacsoport – segítik.
A Bizottság 2011-ig létrehozza az éghajlatváltozás
hatásaival kapcsolatos adatok cseréjét szolgáló
információs mechanizmust is.
További információk
a Bizottság éghajlatváltozásról szóló
weboldalán:
http://www.ec.europa.eu/environment/climat/adaptation/index_en.htm
az éghajlatváltozás mezőgazdaságra gyakorolt
hatásáról szóló bizottsági weboldalon:
http://ec.europa.eu/agriculture/climate_change/index_en.htm
az EKÜ 2008/4. sz. jelentésében (Az európai
éghajlatváltozás hatásai – mutatók alapján
készített 2008. évi értékelés):
http://www.eea.europa.eu/publications/eea_report_2008_4/.
