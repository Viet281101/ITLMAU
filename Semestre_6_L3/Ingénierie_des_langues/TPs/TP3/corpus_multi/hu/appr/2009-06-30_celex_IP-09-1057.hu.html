IP/09/1057  Brüsszel, 2009. június 30.  Fogyasztóvédelem:  többet ésszel, mint napsütéssel! A nyaralási szezon kezdetén az Európai Bizottság idén is felhívja a fogyasztók figyelmét a megfelelő nyári napvédelem fontosságára, és emlékezteti őket arra, hogy keressék azokat a termékeket, amelyek csomagolásán megtalálhatók az új rendszer szerinti egyértelmű jelölések. Az új címkék – köztük a csomagoláson található új UVA-logó vagy jelölés – a Bizottság 2006. szeptemberi fényvédő termékekről szóló ajánlása nyomán jelentek meg, és szintén e dokumentum révén lépett életbe az olyan megtévesztő kifejezések tilalma, mint például a „napfényblokkoló” vagy a „teljes védelem”. A Bizottság emlékeztetni szeretné a fogyasztókat arra is, hogy számos okból kifolyólag a nap UV-sugárzásától való védelemhez a napvédő termékek alkalmazásán kívül egyéb óvintézkedésekre is szükség van. Meglena Kuneva fogyasztóvédelmi biztos a következőket mondta: „Idén nyáron teljesen világos üzenetünk van a fogyasztók felé: legyenek tisztában azzal, hogy a napvédő termékek csupán az egyik elemét jelentik a nap káros hatásaitól való hatékony védelemnek, és keressék az új címkéket, hogy tudatosan dönthessenek az általuk és családtagjaik által használt napvédő termékekről.” Androulla Vassiliou egészségügyi biztos a következőkre hívta fel a figyelmet: „Mindenkinek, fiataloknak és időseknek egyaránt jól kell ismerniük az eszközöket, amelyek segítségével megvédhetik magukat az UV-sugárzástól a napon való sütkérezés közben. Ezért figyeli a Bizottság az Európai Unióban az ultraibolya sugárzásnak való kitettséget és annak a bőrrák elfordulási gyakoriságára kifejtett hatásait, valamint a kapcsolódó megelőzési és kockázatcsökkentési stratégiákat az Egészség Program keretében.” Egyértelműbb címkézés A napvédő termékek címkézésére vonatkozó információs követelményeket a fényvédő termékekről és a hatékonyságukra vonatkozó állításokról szóló 2006. szeptemberi bizottsági ajánlás határozta meg. Az ajánlás szerint:    Nem használhatók többé olyan állítások, mint például „ napfényblokkoló ” vagy „ 100%-os védelem ”. Az ezekhez hasonló megjelölések gyakori előfordulása ellenére egyetlen napvédő készítmény sem képes teljes védelmet nyújtani az UV-sugárzás ellen.     Egységesített szöveges megjelölést („alacsony” – „közepes” – „erős” – „rendkívül erős” védelem) kell használni a hagyományos fényvédőfaktor-szám mellett, hogy jobb iránymutatást adjanak a megfelelő termék kiválasztásához.    Az UVA elleni védelem érthetőbb címkézése : miközben az UVB sugárzás leégést okoz, az UVA-sugárzás a bőr idő előtti öregedésért felelős, és zavarokat okozhat az immunrendszerben. Mindkét sugárzástípus jelentősen növeli a bőrrák kialakulásának kockázatát. Az úgynevezett fényvédő faktor (angolul sun protection factor, SPF) csak a leégés (azaz az UVB-sugárzás) elleni védelem mértékére vonatkozik, az UVA-sugárzás elleni védelemre viszont nem. A csupán UVB-védelemmel rendelkező fényvédő termékek hamis biztonságérzetet kelthetnek, hiszen használatuk ellenére a veszélyes UVA-sugarak továbbra is elérik a bőrt.    A gyártók a termékcímkéiken egységesített UVA-jelölést vezettek be, amely a minimum UVA-védelem mértékét jelzi számszerűsített formában. Ez a növekvő fényvédő faktorral párhuzamosan növekszik, és egységes tesztelési módszeren alapul.    Tények a Bizottság ajánlásának végrehajtásáról A Colipa (az európai kozmetikai, piperecikk- és illatszeripar érdekeit képviselő szövetség) második alkalommal végzett felmérést a tagjai között annak kiderítésére, hogy a 2009-ben a Közösség piacán forgalomban lévő napvédő termékek mennyire felelnek meg az uniós ajánlásnak.   Az UVA-védelem előírt szintjére (amely legalább egyharmada az UVB-védelemnek) vonatkozóan a termékek 96%-a megfelelt az uniós ajánlásnak.    Az új UVA-logó használata elterjedt, a napvédő termékek 95%-án megtalálható a Colipa-féle egységesített UVA-logó, amelynek segítségével a fogyasztók könnyedén felismerik azokat a termékeket, amelyek megfelelő védelmet nyújtanak az UVA-sugarakkal szemben.    Összességében a Colipa felmérése azt mutatja, hogy a Bizottság 2006-os ajánlásában az UVA-védelemre vonatkozóan megfogalmazott jellemzők teljes mértékben érvényesülnek az uniós piacon. Gyakorlatilag a fogyasztóknak kínált összes napvédő termék megfelel az Európai Bizottság elvárásainak.   Mire kell a fogyasztóknak figyelniük idén nyáron?  A fogyasztóknak célszerű keresniük az immáron egyértelmű címkéket viselő termékeket. Ugyanekkor tanácsos, hogy a fogyasztók a fényvédő termékek használatát csupán a nap elleni védekezés egyik eszközének tekintsék. Mire figyeljenek még?    A  legerősebb sugárzás idején – általában 11–15 óra között – ne tartózkodjanak hosszasan a napon ;    Ha mindenképpen a napon kell lenniük, viseljenek megfelelő öltözetet: a kalap és a napszemüveg további védelmet jelent;    Használjanak olyan fényvédő terméket, amely egyaránt véd az UVA- és az UVB-sugárzás ellen;    Előzzék meg, hogy a nap közvetlenül érje a csecsemőket és a kisgyermekeket ;     Használjanak megfelelő mennyiségű napvédő terméket . A termék helyes alkalmazása ugyanolyan fontos, mint helyes kiválasztása. A fényvédő faktorral jelölt védelem eléréséhez a bőrfelületen 2 mg/cm 2 mennyiséget kell felhasználni. Ez egy felnőtt esetében a teljes testfelületen 36 gramm (6 teáskanál) napkrémet jelent . Jelenleg a fogyasztók ennek a mennyiségnek alig felét használják. Úszás és törölközés után ezt a mennyiséget újra fel kell vinni a védelem megőrzése érdekében.   A fent felsorolt tényekről és más fontos tudnivalókról tájékoztatnak az alábbi piktogramok (letölthetők a linken keresztül) és a mellékelt emlékeztetőben felsorolt, napsugárzásnak való kitettségre vonatkozó adatok.                                  http://ec.europa.eu/consumers/citizen/my_holidays/sunscreens_hu.htm     Az új címkézési előírások           Címkén feltüntetett kategória   Címkén feltüntetett fényvédő faktor   Javasolt minimális UVA védelmi faktor               „Alacsony védelem”           6     10           „Közepes védelem”           15     20     25           „Erős védelem”           30     50          „Rendkívül erős védelem”   50+                      A bőrrákkal kapcsolatos, az Európai Bizottság által társfinanszírozott projektek:    http://ec.europa.eu/health/ph_information/dissemination/diseases/cancer_en.htm   .
