IP/09/1180  Brüsszel, 2009. július 23.  Állami támogatás: A Bizottság ismerteti a bankoknak nyújtott szerkezetátalakítási támogatásról szóló iránymutatását  Az Európai Bizottság közleményben ismerteti, hogy miként jár el a tagállamok által a bankoknak nyújtott szerkezetátalakítási támogatás értékelése során. A megközelítés három alapelvre épül: i. a támogatásban részesülő bankoknak hosszú távon életképesnek kell lenniük további állami segítség nélkül, ii. a támogatásban részesülő bankok és azok tulajdonosai méltányos mértékben hozzájárulnak a szerkezetátalakítási költségekhez, és iii. intézkedéseket kell hozni a versenytorzulások korlátozására az egységes piacon. A 2010. december 31-ig hatályos iránymutatás részletesen ismerteti, hogy a Bizottság hogyan szándékozza alkalmazni ezeket az elveket a jelenlegi rendszerszintű pénzügyi válságban abból a célból, hogy előmozdítsa az európai bankszektor életképességének helyreállítását.  Neelie Kroes versenypolitikai biztos a következőképpen fogalmazott:  „Bár még nem jutottunk túl a pénzügyi válságon, a tagállamokkal közösen komolyan neki kell állnunk az európai bankok szerkezetátalakításához.  El kell érni, hogy a bankok újra életképessé váljanak állami segítség nélkül is, és meg kell erősíteni a versenyt az egységes piacon.  A mai napon elfogadott iránymutatás hasznos eszközt kínál a bankoknak és tagállamoknak, mivel ismerteti azokat a kritériumokat, amelyeket a Bizottság a bankoknak nyújtott szerkezetátalakítási támogatás értékelése során fog alkalmazni ebben az időszakban.  Az iránymutatás kiegészíti az állami garanciákról, a feltőkésítésről, illetve az értékvesztett eszközök kezeléséről szóló korábbi iránymutatásokat.”  A Bizottságnak számos, a bankok szerkezetátalakításával kapcsolatos egyedi üggyel kell foglalkoznia. E bankok számára korábban azzal a feltétellel engedélyezett megmentési támogatást, hogy hat h ónapon belül szerkezetátalakítási tervet nyújtanak be. Az átláthatóság, a kiszámíthatóság és a tagállamok közötti egyenlő bánásmód megerősítése érdekében a Bizottság iránymutatást tett közzé, amelyben ismerteti az általa alkalmazott megközelítést, az értékelése alapjául szolgáló kritériumokat és az ezen értékeléshez szükséges információ típusát. Az iránymutatás alapja az EK-Szerződés 87. cikke (3) bekezdésének b) pontja, mely engedélyezi a gazdaságban bekövetkezett komoly zavar esetében nyújtott támogatást. Az iránymutatás ideiglenes és 2010 végéig alkalmazandó. E dátumot követően ismét életbe lépnek a megmentésre és a szerkezetátalakításra vonatkozó rendes szabályok a Szerződés 87. cikke (3) bekezdésének c) pontja alapján (az egyes gazdasági tevékenységek vagy gazdasági területek fejlődését előmozdító támogatás, amennyiben az ilyen támogatás nem befolyásolja hátrányosan a kereskedelmi feltételeket a közös érdekkel ellentétes mértékben).  Pénzügyi stabilitás  A bankok szerkezetátalakításáról szóló bizottsági k özlemény kiegészíti a bankoknak nyújtott állami támogatás értékeléséről szóló iránymutatást, melyet a Bizottság a pénzügyi válság kezdete óta fogadott el a garanciákra, a feltőkésítésre és az értékvesztett eszközök kezelésére vonatkozóan (lásd   IP/08/1495   ,   IP/08/1901   , illetve   IP/09/322   ).  Ezek az előző iránymutatások részletesen ismertetik, hogy a bankoknak milyen feltételek mellett kell szerkezetátalakítási tervet benyújtaniuk.  Az új közlemény bemutatja, hogy a Bizottság hogyan fogja alkalmazni a versenyszabályokat a pénzügyi stabilitás előmozdítása érdekében.  A bankok életképességének helyreállítása garantálja leginkább a stabilitást és azt, hogy tartósan képesek legyenek hitelt nyújtani a gazdaság számára. Stressz teszt  E tekintetben a közlemény hangsúlyozza, hogy a fenntartható jövőstratégiák kidolgozása érdekében a bankoknak stressz tesztet kell végezniük.  Ehhez szükséges a bankok erősségeinek és gyengeségeinek elemzése, ami eredményezheti a bank üzleti modelljének felülvizsgálatát, az értékvesztett eszközök feltárását és kezelését, a veszteséges tevékenységek megszüntetését, vagy akár a bank egy életképes versenytárs általi átvételének vagy szabályszerű felszámolásának mérlegelését.  A közlemény egyértelműen jelzi, hogy a támogatásban részesülő bankoknak és azok tulajdonosainak megfelelő mértékben felelősséget kell vállalniuk múltbeli tevékenységeikért és saját forrásaikból a lehető legnagyobb mértékben hozzá kell járulniuk a bank szerkezetátalakításához.  Ehhez különösen szükséges, hogy az állam megfelelő díjazásban részesüljön az általa nyújtott támogatásért.  Abban az esetben, amikor ez a piaci körülmények miatt nem valósítható meg azonnal, a tehermegosztást egy későbbi szakaszban kell biztosítani.  Végezetül, a közlemény elemzi a bankoknak nyújtott állami támogatásból eredő versenytorzulásokat, és intézkedéseket kínál azok korlátozására.  A torzulások oka lehet a bankok nem megfelelő vagy túlságosan kockázatos múltbeli magatartásának folytatása és/vagy piaci jelenlétének a versenytársak rovására történő fenntartása.  A jelentős állami segítség szükségessé tehet néhány kiigazító intézkedést, ideértve az olyan strukturális intézkedéseket, mint az eladás (ami a jelenlegi válságban évekig elhúzódhat), vagy magatartásra irányuló intézkedéseket, mint pl. az állami támogatásból finanszírozott felvásárlások, illetve agresszív árazási és marketingstratégiák korlátozása.  Tekintve az egyidőben felmerülő szerkezetátalakítási ügyek nagy számát, ez az elemzés az egységes piac integritása és a verseny megőrzése érdekében kiemelt figyelmet szentel a nemzeti piaci struktúráknak. A közlemény teljes szövege elérhető az alábbi címen:   http://ec.europa.eu/competition/state_aid/legislation/specific_rules.html    További részletekért lásd a   MEMO/09/350    dokumentumot.
