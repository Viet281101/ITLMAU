IP/09/1172  Brüsszel, 2009. július 22. Tejválság: A Bizottság intézkedéseket javasol a tejpiac stabilizálására  Az Európai Bizottság továbbra is mindent megtesz a tejtermelők támogatása és a tejpiac stabilizálása érdekében.  A tej- és tejtermékpiacok helyzetéről ma közreadott jelentésében a Bizottság számba veszi azokat a lehetőségeket, amelyeket igénybe lehet venni a nagyon nehéz piaci helyzet enyhítésére.  A Bizottság továbbra is élni fog például az intervenció, a magántárolás támogatása és az export-visszatérítés eszközével.  Lehetővé fogja tenni, hogy a termelők a közvetlen kifizetéseket idén a szokásosnál korábban kapják meg, és nemrégiben újabb fordulót hirdetett a tejtermék-promóciós programok számára.  További beavatkozási lehetőséget jelent, ha a tagállamok a kvótájukat túllépő termelőktől beszedett lefölözésekből finanszírozást nyújtanak azoknak a termelőknek, akik önként vállalják a termelés leállítását, és szóba került az állami támogatások ideiglenes válsághelyzeti keretrendszerének a tejtermelőkre való kiterjesztése is.  A tagállamok a közös agrárpolitika állapotfelmérése kapcsán tavaly létrejött megállapodás értelmében támogatásokat csoportosíthatnak át a tejtermékágazat javára, miközben a tejtermelők segítésére a vidékfejlesztési politika is számos lehetőséget kínál.  A Bizottság nagy erőkkel folytatja az élelmiszer-kereskedelmi láncban – különösen a tejtermékek kapcsán – esetleg előforduló versenyellenes gyakorlat eseteinek kivizsgálását.  Az Európai Tanács júniusi ülésszakán elfogadott következtetéseknek megfelelően azonban a Bizottság a kvótarendszerrel kapcsolatban már meghozott döntéseket nem fogja felülvizsgálni.  „Minden tőlünk telhetőt meg kell tennünk tejtermelőink segítésére, akiknek ezekben a napokban az árak drámai visszaesésével kell megküzdeniük – mondta Mariann Fischer Boel, az Európai Bizottság mezőgazdaságért és vidékfejlesztésért felelős tagja. –  Minden intézkedést meg fogunk hozni, amit csak meghozhatunk a piac stabilizálása érdekében.  Ahogyan azonban azt az Európai Tanács is világossá tette, kitartunk a kvótarendszer fokozatos és kíméletes felszámolására vonatkozó politikánk mellett.  Ennek megkérdőjelezése csak bizonytalanságot szülne, és egyébként sem segítene semmit a mostani helyzeten.” A rendelkezésre álló lehetőségek:    A Bizottság jan uár elején utat engedett a vaj magántárolására adható támogatásoknak; idén eddig 113 500 tonna betárolására került sor.  A támogatás igénybevételének időszakát 2010 februárjának végéig meg fogjuk hosszabbítani.     Március 1-jén megkezdődött a vaj és a sovány tejpor intervenciós felvásárlása, és a Bizottság most javaslatot tett arra, hogy ez a felvásárlás egészen 2010. február 28-ig, az új intervenciós idény kezdetéig folytatódjon.  A Bizottság arra is felhatalmazást kért a jogalkotótól, hogy 2010-ben is ugyanígy tehessen, ha a piaci helyzet úgy kívánja.  Eddig 81 900 tonna vaj és 231 000 tonna sovány tejpor felvásárlására került sor.     Január óta ismét igénybe vehető az export-visszatérítés a tejtermékek esetében.  A visszatérítés mértékét óvatosan állapítottuk meg, úgy, hogy exportőreink jó versenyhelyzetben legyenek, de ne szoríthassák le a világpiaci árakat.  Ameddig csak szükséges, a Bizottság fenn fogja tartani a visszatérítés igénybevételének lehetőségét.     Nemrégiben továbbfejlesztettük az Európai Unió iskolatejprogramját, és jelenleg is folynak egyeztetések a program még vonzóbbá tételéről.    A Bizottság kivételesen engedélyezni fogja a tagállamoknak, hogy a termelőknek járó közvetlen kifizetések legfeljebb 70 százalékát december 1. helyett már október 16-tól folyósíthassák.   A tagállamok a likviditási gondokkal küzdő tejtermelőknek úgynevezett csekély összegű („de minimis”) állami támogatásokat nyújthatnak, és piaci feltételekkel kölcsönöket is folyósíthatnak számukra.   Jelenleg vizsgáljuk annak lehetőségét, hogy indokolt-e módosítani az állami támogatások ideiglenes válsághelyzeti keretrendszerét.    Ennek keretében 2010 végéig termelőnként 15 000 EUR összegű állami támogatás lenne nyújtható, amibe azonban az említett csekély összegű állami támogatások is beleszámítanának.     A Bizottság ebben a hónapban javaslatot terjesztett elő a tejtermék-promóciós programok támogatásának újabb fordulójára.    A közös agrárpolitika (KAP) állapotfelmérése bevezette azt a lehetőséget, hogy egy tagállamon belül a közvetlen kifizetések bizonyos mértékig átcsoportosíthatók a termelők, illetve az ágazatok között.  Ennek keretében például külön támogatás hozható létre a kiszolgáltatott helyzetbe került tejtermelők számára.     Az ágazat szerkezetátalakítására a vidékfejlesztési politika is számos eszközt kínál.  A KAP állapotfelmérése olyan új kihívásként jelölte meg a „tejágazat szerkezetátalakítását”, amelynek támogatására igénybe vehetők a Vidékfejlesztési Alap kiegészítő forrásai.   További lehetőséget jelent a korkedvezményes nyugdíjazás, a beruházások támogatása, a kedvezőtlen helyzetű térségekben gazdálkodó tejtermelők célzott támogatása, a környezetbarát tejtermelési formák külön támogatása, illetve az állatok jóllétének előmozdítását célzó gyakorlati megoldások támogatása.   A Bizottság jelenleg is dolgozik az európai élelmiszerárakról kiadott közleményében javasolt útiterv megvalósításán, és ennek keretében vizsgálja egy új árfigyelő rendszer felállításának lehetőségeit.   A Bizottság folytatja az élelmiszer-kereskedelmi láncban – különösen a tejtermékek kapcsán – esetleg előforduló versenyellenes gyakorlat eseteinek kivizsgálását.    Ha a Bizottság megállapítja, hogy nincs igazi verseny, akkor habozás nélkül élni fog a Szerződésben biztosított hatásköreivel.  Hasonlóan fontos szerep hárul azonban a nemzeti versenyhatóságokra is.   A tejtermelőket arra is biztatjuk, hogy a termelői szervezetekben folytatott együttműködésük fokozásával próbálják meg megerősíteni alkupozícióikat.   A kvótarendszer Az Európai Tanács felkérte a Bizottságot, hogy – a KAP állapotfelmérésének eredményeit tiszteletben tartva – vegye számba a tejpiac stabilizálásának lehetőségeit.  A kvótarendszer módosítása nem tartaná tiszteletben az állapotfelmérés eredményeit,  ezért sem a kvóták csökkentése, sem a megállapodásokban már rögzített kvótanövelések befagyasztása nem jöhet szóba.  A termelés jelenleg egyébként is 4,2 százalékkal elmarad a kvótától.  A Bizottság felveti, hogy a tagállamok az egyéni kvótájukat túllépő termelőkkel szemben külön lefölözést alkalmazhatnának, és az így befolyó összegeket a tejtermelés leállítását önként vállaló termelők, illetve meghatározott kiemelt csoportok támogatására fordíthatnák.    http://ec.europa.eu/agriculture/markets/milk/report2009/index_en.htm
