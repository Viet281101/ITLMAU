IP/09/570
Brüsszel, 2009. április 14.Távközlés: a Bizottság
eljárást indít az Egyesült Királysággal szemben a
magánélet és személyes adatok védelmével
kapcsolatbanA szigetországbeli
internetfelhasználóktól sorozatosan érkező panaszok,
illetve a Bizottság és az Egyesült Királyság
hatóságai közötti kimerítő egyeztetések
nyomán a Bizottság jogsértési eljárást
indított az Egyesült Királysággal szemben az
internetszolgáltatók által használt, „Phorm”
néven ismert, viselkedésalapú hirdetési technológia
miatt. Az eljárás számos olyan problémát
érint, amely az Egyesült Királyságban az EU adatvédelmi
és a személyes adatok védelmére vonatkozó
szabályainak végrehajtásával kapcsolatban merült fel. E
szabályok értelmében ugyanis az Európai Unió
országainak biztosítaniuk kell többek között a
közlések titkosságát, aminek érdekében tiltaniuk
kell az adatoknak felhasználó hozzájárulása
nélkül történő elfogását, illetve
megfigyelését. E problémákra az
internetfelhasználóktól a Phorm-mal kapcsolatban érkező
panaszok nyomán az Egyesült Királyság hatóságai
által hozott intézkedések bizottsági vizsgálata
során derült fény.
„Az olyan technológiák, mint a viselkedésalapú
hirdetés hasznosak lehetnek a vállalkozások és a
fogyasztók számára, de ezeket az uniós szabályoknak
megfelelő módon kell alkalmazni.  E szabályok védik a
polgárok magánéletét, és ezeket minden tagállamnak
szigorúan be kell tartatnia.” – nyilatkozta Viviane Reding,
az EU távközlésért felelős biztosa. „Egy ideje
már figyelemmel kísérjük a Phorm-esetet, és úgy
ítéltük meg, hogy az Egyesült Királyságban
problémák vannak a közlések titkosságára
vonatkozó uniós szabályok végrehajtásával.
Felszólítom az Egyesült Királyság hatóságait,
hogy változtassák meg nemzeti jogszabályaikat és
biztosítsák, hogy a nemzeti hatóságok rendelkezzenek a
közlések titkosságára vonatkozó európai uniós
normák érvényesítéséhez megfelelő
jogosítványokkal és a szankciók alkalmazásának
lehetőségével. Mindez lehetővé tenné az
Egyesült Királyság számára, hogy hatékonyabban
lépjen fel az adatvédelmet és a személyes adatok
védelmét érintő új kihívásokkal, így
például a Phorm-eset kapcsán felmerült
problémákkal szemben is. Az új szabályoknak hozzá kell
járulniuk ahhoz is, hogy az egyesült királyságbeli
internethasználók visszanyerjék a magánélet és az
adatok védelmébe vetett bizalmukat.
2008 áprilisa óta nagy számban érkeztek
kérdések a Bizottságoz az Egyesült Királyság
polgáraitól és európai parlamenti
képviselőitől az internetszolgáltatók által
használt, „Phorm” néven ismert viselkedésalapú
hirdetési technológiával kapcsolatban. A Phorm technológia
működési elve, hogy a felhasználó
érdeklődési körének feltérképezése
érdekében folyamatosan elemzi az ügyfél internetes
böngészését, majd bizonyos honlapok megtekintésekor
testreszabott reklámokat jelenít meg. 2008 áprilisában a BT,
az Egyesült Királyság vezetékes
telefonszolgáltatója beismerte, hogy 2006-ban és 2007-ben
anélkül tesztelte a Phorm technológiát, hogy arról
tájékoztatta volna a kísérletben résztvevő
ügyfeleket. 2008 októbere és szeptembere között a BT
innovációs célból újból tesztelte a
technológiát. A BT kísérletei nyomán egy sor panasz
érkezett az Egyesült Királyság adatvédelmi
hatóságához – az adatvédelmi biztos hivatalához
(Information Commissioner's Office, ICO) – és a
rendőrséghez.
2008. júliusa óta a Bizottság számos alkalommal kért
levélben tájékoztatást az Egyesült Királyság
hatóságaitól arról, miként hajtották végre a
vonatkozó uniós szabályokat a Phorm-esetben. A kapott
válaszok elemzése alapján a Bizottság attól tart, hogy
a közlések titkosságára vonatkozó uniós
szabályok egyesült királyságbeli
végrehajtásával kapcsolatban strukturális
problémák állnak fenn.
Az Egyesült Királyság rendőrsége által
alkalmazott nemzeti szabályozás értelmében jogszabályba
ütköző cselekedet a közlések jogszerűtlen
elfogása. Jogszabályba ugyanakkor csak a
„szándékos” elfogás ütközik. A
törvény szerint továbbá a közlések
elfogását akkor is jogszerűnek kell tekintetni, ha a figyelő
„alapos okkal feltételezheti”, hogy az elfogáshoz a
beleegyezést megadták. A Bizottságot aggasztja továbbá,
hogy az Egyesült Királyságnak nincs független nemzeti
felügyelő hatósága, amelyik az ilyen elfogásokkal
foglalkozna. 
A hivatalos figyelmezető levél mai napon történő
kiküldésétől az Egyesült Királyságnak
két hónap áll rendelkezésére, hogy válaszoljon a
jogsértési eljárásnak erre az első szakaszára.
Amennyiben a Bizottsághoz nem érkezik válasz, vagy az
Egyesült Királyság által előadott érvek nem
kielégítőek, a Bizottság indokolással ellátott
véleményt fogalmazhat meg (a jogsértési eljárás
második szakaszaként). Amennyiben az Egyesült Királyság
nem teljesíti az uniós jog szerinti kötelezettségét, a
Bizottság az Európai Bíróság elé fogja vinni az
ügyet.
Háttér
A
magánéletről és az elektronikus közlésekről
szóló uniós irányelv előírja az EU tagállamai
részére, hogy biztosítsák a közlések és az
azokra vonatkozó forgalmi adatok titkosságát, aminek
érdekében megtiltják ezeknek az érintett
felhasználó hozzájárulása nélküli
jogszerűtlen elfogását vagy megfigyelését (a 2002/58/EK
irányelv 5. cikkének (1) bekezdése). Az EU adatvédelmi
irányelve előírja, hogy az érintett
hozzájárulását „önkéntesen, kifejezett
formában és kellő tájékozottság
birtokában” kell kinyilvánítani (a 95/46/EK
irányelv 2. cikkének h) pontja). Az adatvédelemről
szóló irányelv 24. cikke alapján a tagállamoknak meg
kell állapítaniuk továbbá a jogsértések
esetén kiszabható szankciókat; a 28. cikk alapján pedig
független hatóságot kell megbízniuk a végrehajtás
felügyeletével. Az adatvédelmi irányelv ezen
rendelkezései a közlések titkosságára is
alkalmazandók.
A távközléssel kapcsolatos jogsértési
eljárások részletes összefoglalója az alábbi
címen érhető el: 
http://ec.europa.eu/information_society/policy/ecomm/implementation_enforcement/infringement/
