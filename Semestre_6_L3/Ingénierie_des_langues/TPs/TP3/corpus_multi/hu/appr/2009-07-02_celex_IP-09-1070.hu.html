IP/09/1070 Brüsszel, 2009. július 2. 100 millió eurós uniós mikrofinanszírozási eszköz segíti a munkanélkülieket kisvállalkozások indításában  Az Európai Bizottság új mikrofinanszírozási eszközre tett javaslatot, amely a kisvállalkozásoknak, illetve azoknak nyújtana mikrohiteleket, akik munka nélkül maradtak, és saját kisvállalkozást szeretnének indítani. 100 millió EUR-s kezdő költségvetésének köszönhetően a nemzetközi pénzintézetekkel, többek között az Európai Beruházási Bank Csoporttal közös kezdeményezés keretében több mint 500 millió EUR válik elérhetővé. Az új eszköz a Bizottság „Közös elkötelezettség a foglalkoztatás mellett” című, június 3-i közleményében beharangozott fellépések egyike (lásd:   IP/09/859   és   MEMO/09/259   ).  „Az Unió idén 3,5 millió munkahelyet fog elveszíteni a gazdasági válság következtében. A pénzügyi válság miatt elapadtak a hitellehetőségek azok számára, akik saját vállalkozást szeretnének indítani, vagy a már meglévőt szeretnék fejleszteni,” nyilatkozta Vladimír Špidla, foglalkoztatásért és szociális ügyekért felelős biztos. „A jelenlegi recesszió idején könnyebben hozzáférhető, új vállalkozás indítására vagy kezdő vállalkozás fejlesztésére igénybe vehető hitelekkel szeretnénk esélyt adni a munkanélkülieknek az újrakezdésre. Továbbá segítséget szeretnénk nyújtani ahhoz, hogy a kisvállalkozások a válság ellenére fejlődjenek. Ez elősegíti az új munkahelyek teremtését. Az EU fellépése az EBB-csoporttal karöltve a felszabadítható összeg maximalizálásával válik igazán értékessé, melynek köszönhetően még többen valósíthatják meg vállalkozói álmaikat.”  A jelenlegi gazdasági visszaesés a súlyos likviditási problémák által okozott pénzügyi válságként indult: a bankok egyik napról a másikra nem hiteleztek egymásnak, de nem hiteleztek a vállalkozó és munkahelyeket teremtő magánszemélyeknek sem. Az új mikrofinanszírozási eszköz azoknak a helyzetét igyekszik megkönnyíteni, akiknek a jelenlegi, hitelszűke jellemezte környezetben nehézséget okozhat finanszírozáshoz hozzájutni vállalkozás indítása céljából. Azok a munkavállalók, akik elveszítették munkahelyüket, vagy akiket ez a veszély fenyeget, és saját vállalkozást szeretnének alapítani, könnyebben hozzá fognak jutni finanszírozási forrásokhoz, és további támogatásban – például mentorálásban, képzésben és tanácsadásban – is részesülhetnek. Azok a hátrányos helyzetű emberek – többek között a fiatalok –, akik saját kisvállalkozást akarnak alapítani, vagy a már meglévőt kívánják továbbfejleszteni, profitálni fognak a garanciákból és az üzleti tervek kidolgozásához nyújtott segítségből is.  A 100 millió EUR-s kezdő költségvetés a nemzetközi pénzintézetekkel, például az EBB-csoporttal történő együttműködés eredményeként várhatóan 500 millió EUR hitelt mozgósít. Ebből a legfeljebb nyolc évesre tervezett időszak alatt körülbelül 45 000 kölcsönt folyósíthatnak. Emellett az Európai Szociális Alaptól igényelhető hitelkamat-támogatás is könnyebben hozzáférhetővé teszi majd a finanszírozási forrásokat.  Az EU-ban a 25 000 EUR alatti hitelek számítanak mikrohitelnek. A mikrohitel a 10 alkalmazottnál kevesebbet foglalkoztató mikrovállalkozásokra (az európai vállalkozások 91%-a ilyen), illetve olyan munkanélküliekre vagy inaktív személyekre szabott hitel, akik szeretnének önfoglalkoztatóvá válni, de nem jutnak hozzá a tradicionális banki szolgáltatásokhoz. Európában az induló vállalkozások 99%-a mikro- vagy kisvállalkozás, és ezek egyharmadát munkanélküliek alapítják. A Bizottság javaslatát az uniós tagállamok együttdöntési eljárás keretében a Miniszterek Tanácsában (minősített többségi szavazás) és az Európai Parlamentben fogják megvitatni. A Bizottság számításai szerint az új „Progress mikrofinanszírozási eszköz” 2010-ben valósul meg. Háttér Az EU válságra adott válaszának részeként az Európai Tanács tavaszi ülése, valamint a májusban Prágában tartott foglalkoztatási csúcs az alábbi három kiemelt prioritást azonosította és határozta meg: a foglalkoztatás szintjének fenntartása, a munkahelyteremtés és a mobilitás elősegítése. Erre a közös erőfeszítésre alapozva a Bizottság június 3-án javaslatot tett a „Közös elkötelezettség a foglalkoztatásért” című kezdeményezésre, melynek célja a három kiemelt prioritás kérdésében az Európai Unió és a tagállamok közötti, valamint az uniós szociális partnerek közötti együttműködés megerősítése. A mai javaslat a június 3-án felvázolt kezdeményezések egyike. További információk Az európai mikrofinanszírozási eszközről szóló javaslat és az azt kísérő dokumentum   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Az Európai Bizottság weboldala a válság szociális hatásairól    http://ec.europa.eu/social/main.jsp?langId=hu&amp;catId=736    Közös elkötelezettség a foglalkoztatásért    http://ec.europa.eu/social/main.jsp?langId=hu&amp;catId=89&amp;newsId=514&amp;furtherNews=yes
