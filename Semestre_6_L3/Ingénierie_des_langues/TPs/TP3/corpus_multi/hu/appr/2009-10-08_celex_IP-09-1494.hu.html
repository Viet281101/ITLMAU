IP/09/1494   Brüsszel, 2009. október 8 .  A Bizottság újabb lépést tesz a megújuló energiáknak a Földközi-tenger és a Perzsa-öböl térségének országaiban történő előmozdítása terén  A külkapcsolatokért és az európai szomszédságpolitikáért felelős európai biztos, Benita Ferrero-Waldner – Andris Piebalgs energiaügyi biztossal közösen – október 9-én Brüsszelben fogadja az EU, valamint, a Földközi-tenger és a Perzsa-öböl térségének országai között a megújuló energiákra irányuló együttműködésről szóló miniszteri szintű értekezlet résztvevőit.  A konferencia célja, hogy növelje az e területet érintő szorosabb együttműködés politikai támogatottságát, illetve segítsen konkrét megoldásokat találni az előttünk álló kihívásokra.  Az értekezleten felszólalnak majd Albánia, Bahrein, a Cseh Köztársaság, az Egyesült Arab Emirátusok, Egyiptom, Franciaország, Irak, Jordánia, Macedónia Volt Jugoszláv Köztársaság, Montenegró, Németország, Olaszország, Omán, a Palesztin Nemzeti Hatóság, Spanyolország, Szíria és Tunézia, valamint az Arab Államok Ligája, az Öböl-menti Együttműködési Tanács és az Arab Maghreb Unió miniszterei és más magas rangú képviselői.  Szintén jelen lesznek az ipar, a kutatóintézetek és a nemzetközi pénzintézetek képviselői, egyedülálló lehetőséget teremtve a megújuló energiákkal kapcsolatos jövőbeni együttműködés tevékenységi körének feltérképezésére.  Benita Ferrero-Waldner hangsúlyozta:  „A megújuló energiák nem nyújthatnak kimerítő választ az éghajlatváltozással és az energiabiztonsággal kapcsolatos valamennyi kihívásra – de minden sikeres stratégia elengedhetetlen alkotórészét képezik.  Ezért partnerségi viszonyt kell kiépítenünk a Földközi-tenger és a Perzsa-öböl térségének országaival a megújuló energiák terén.  E partnerek óriási potenciállal rendelkeznek a megújuló energiák termelése tekintetében, míg Európa a technológiai know-how és szaktudás széles tárházával járulhat hozzá a partnerséghez.  Remélem, hogy ez az értekezlet egy lépéssel közelebb visz bennünket ahhoz, hogy létrejöjjön a zöld energia teljes mértékben működőképes piaca, és elősegíti, hogy közösen mérjük fel az új technológiák elindításához szükséges együttes erőfeszítésekhez rendelkezésre álló lehetőségeinket, különös tekintettel a napenergia területére.”  Piebalgs biztos kijelentette:  „Az Észak-Afrikában rendelkezésre álló hatalmas napenergia-potenciál és a megújuló technológiákkal kapcsolatos európai know-how utat nyit a Földközi-tengeri térséggel való szorosabb együttműködés felé.  Alig néhány héttel a koppenhágai éghajlat-változási konferencia előtt meg kell ragadnunk a lehetőséget arra, hogy egy, az egész régióban munkahelyeket és növekedést eredményező iparágat fejlesszünk ki.”  Az értekezlet teret biztosít majd a megújuló energiaforrásokkal kapcsolatos uniós kezdeményezések bemutatására, ideértve a megújuló energiáról szóló irányelvet és a megújuló energiák Európai Unióba irányuló behozatalára kínálkozó egyre több lehetőséget.  Az értekezlet emellett világossá teszi a partnerek számára, hogy az EU és a Bizottság miként képes hozzájárulni ahhoz, hogy a Földközi-tenger és a Perzsa-öböl térségének országaiban fejlesszék a megújuló energiák területén fennálló lehetőségeket, a megújuló energiaforrások ösztönzésével, fejlesztésével és alkalmazásával kapcsolatos uniós tapasztalatokra építve. A négy ülésszakból álló értekezlet a következő kérdésekre összpontosít:   az energia szerepe azokban a kapcsolatokban, amelyeket az EU a Földközi-tenger és a Perzsa-öböl térségében található partnereivel tart fenn,   a „zöld energia” regionális piacának fejlesztése, ideértve a szakpolitikai jogalkotási és szabályozási kérdéseket is,   a megújuló energiával kapcsolatos kutatási és technológiai szempontok, illetve az EU, illetve a Földközi-tenger és a Perzsa-öböl térsége országainak érdekelt felei közötti együttműködés lehetőségei,   valamint a lehetséges közös kezdeményezések és projektek a megújuló energiák – és különösen a napenergia – fejlesztésének támogatására.    Az Európai Unió célul tűzte ki, hogy a teljes energiafogyasztásának 20%-át megújuló energiaforrásokból fedezi.  Miközben az EU továbbra is igyekszik a lehető legnagyobb mértékben növelni saját megújulóenergia-termelését, a harmadik országokkal folytatott megújulóenergia-kereskedelem hozzájárulhat ahhoz, hogy megvalósítsa nagyratörő célkitűzését.  Az értekezletről további információk találhatók a következő internetcímen:    http://ec.europa.eu/external_relations/energy/events/renewable_energy_conference_2009/index_en.htm     Az EU külső energiapolitikájával kapcsolatosan:    http://ec.europa.eu/external_relations/energy/index_en.htm    Az EU megújulóenergia-politikájával kapcsolatosan:    http://ec.europa.eu/energy/renewables/index_en.htm    Az EU energiatechnológiai és innovációs kezdeményezéseivel kapcsolatosan:    http://ec.europa.eu/energy/technology/set_plan/set_plan_en.htm
