IP/09/1501  Brüsszel, 2009. október 9.  Tej: a Bizottság elfogadja a tejtermelők támogatására vonatkozó legutóbbi javaslatokat  Az Európai Bizottság a tejpiac stabilizálására tett erőfeszítései részeként ma két változtatást javasolt a tejágazatban érvényben lévő szabályok terén. Az első javaslat, amint azt Mariann Fischer Boel, mezőgazdasági és vidékfejlesztési ügyekért felelős biztos a múlt hónapban már bejelentette, egy a piaci zavarokra vonatkozó – és az egyéb mezőgazdasági ágazatokban már létező – záradék alkalmazását javasolja a tejágazat vonatkozásában is, mely lehetővé tenné a piacon a jövőben felmerülő zavarok gyorsabb kezelését. Továbbá a 2009/2010-es és a 2010/2011-es kontingensévek vonatkozásában, a tagállami kvótafelvásárlási rendszerekben életbe lépő változtatásoknak köszönhetően annak eldöntésekor, hogy a kvótatúllépés miatt kell-e kiegészítő illetéket fizetni, a nemzeti tartalékba bevont felvásárolt kvóták nem fognak többé a nemzeti kvóta részének számítani. Amennyiben a kiegészítő illeték beszedésre kerül, a felvásárolt kvótának megfelelő részt a tagállamok az ágazat szerkezetátalakítására használhatják fel. A fenti javaslatokat október 19-én fogják megvitatni az EU mezőgazdasági miniszterei. A Bizottság még e hónap folyamán hivatalosan is el fogja fogadni az állami támogatási szabályokban eszközölt változtatásokat, melyek lehetővé teszik a tagállamok számára, hogy 15 000 euróig terjedő nemzeti támogatást fizessenek ki a mezőgazdasági termelőknek 2010 végével bezárólag.  „Ezek a javaslatok ismételten arra irányuló elkötelezettségünket bizonyítják, hogy segítsünk a tejtermelőknek kikerülni a súlyos piaci helyzetből” – mondta Fischer Boel biztos.  „Az eddig életbe léptetett széleskörű intézkedések pozitív hatása máris érzékelhető, a mai javaslatok pedig hosszabb távon fognak segíteni.  Szintén a jövő héten kezdi meg munkáját a tejágazat hosszú távú kilátásait vizsgáló magas szintű szakértői csoport.  Továbbá valószínűsíthetően 19-én szavaznak a miniszterek az intervenciós időszak meghosszabbítására vonatkozó terveinkről. A tejágazatban történt legfrissebb előrelépések  A legfrissebb adatok azt mutatják, hogy az árak tekintetében javulás mutatkozik nem csak a tejtermékek, de a gazdaságból értékesített nyerstej esetében is.  A becslések alapján a tej júliusi/augusztusi literenkénti átlagára 25-26 eurocent volt, és a jelentősebb európai feldolgozók legutóbbi tájékoztatása alapján a szállítási ár tekintetében szeptember/október hónapban további 1-2 eurocent emelkedés várható.  Az azonnali vételi árak terén június óta fokozott emelkedés tapasztalható.  Az intervencióra jogosult termékek (vaj és sovány tejpor) árai 3 hónap alatt 7-9%-kal emelkedtek és így jelenleg jóval az intervenciós szint felett állnak.  Korábban meghozott intézkedések  A Bizottság 600 millió euróig terjedő összeget szán ebben az évben piaci intézkedésekre.  Az intervenciós időszak meghosszabbítására vonatkozó bizottsági javaslatról a Tanács október 19-én fog szavazni.  A közvetlen kifizetések 70 százaléka esetében a szokásosnál 6 héttel korábban (október 16-tól) megtörténhet a kifizetés.  A 2003-as KAP-reform részeként, az intervenciós árak csökkenésének kompenzálása érdekében a tejtermelőknek nyújtott közvetlen kifizetések további évi 5 milliárd euróval nőttek.  A KAP-reform állapotfelmérése és az európai gazdaságélénkítési terv részeként további 4,2 milliárd euró áll rendelkezésre az „új kihívások” kezelésére, beleértve a tejágazat szerkezetátalakítását is.  Mindez hozzáadódik a vidékfejlesztési politika keretén belül már rendelkezésre álló eszközökhöz.  A Bizottság a termékválaszték és a program által támogatható korcsoport kibővítésével az iskolatej programot is tovább erősítette.  Új ciklust nyitott meg továbbá a tejtermékek promóciójára irányuló intézkedések tekintetében.  A Bizottság jelenleg tanulmányozza a tejágazatbeli ellátási láncot azzal a céllal, hogy növelje az átláthatóságot, illetve hogy felmérje az e területen esetlegesen fellépő versenyproblémákat.  A jelentés ez év vége előtt jelenik meg, tartalmát megvitatja a magas szintű szakértői csoport. További információ:    http://ec.europa.eu/agriculture/markets/milk/index_en.htm
