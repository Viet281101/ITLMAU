IP/09/1423  Brüsszel, 2009. október 6.  A Bizottság megnyitja az utat az egységes európai útdíjszedési szolgáltatás előtt   Az Európai Bizottság ma olyan határozatot fogadott el, amely rögzíti az Európai Elektronikus Útdíjszedési Szolgáltatás (European Electronic Toll Service – EETS) elindításához szükséges műszaki előírásokat és követelményeket: ennek révén az úthasználók az Európai Unió egész területén egyszerűen egyenlíthetik majd ki az útdíjat, egyetlen szolgáltatónál egyetlen előfizetést kötve, egyetlen f edélzeti berendezés használatával.  A fedélzeti berendezéssel történő útdíjfizetést lehetővé tevő EETS a Közösség egészére, minden úthálózati infrastruktúrára – autópályára, alagútra és hídra – ki fog terjedni.  Az EETS végeredményben vissza fogja szorítani a fizetőkapuknál való készpénzfizetést, ezáltal javítva a forgalom áramlását és csökkentve a torlódásokat.  Az Európai Bizottság közlekedésért felelős alelnöke, Antonio Tajani a gépjárművezetők szempontjából ezt tartja a legjelentősebb előrelépésnek a határellenőrzések eltörlése óta, és kijelentette, hogy „az Európai Elektronikus Útdíjszedési Szolgáltatás révén az úthasználók az Európai Unió egész területén egyszerűen egyenlíthetik majd ki az útdíjat, egyetlen szolgáltatónál egyetlen előfizetést kötve, egye tlen fedélzeti berendezés használatával.”   Az 1990-es évek elejétől kezdve több európai országban vezettek be elektronikus útdíjfizetési rendszert.  Ez többnyire úgy működik, hogy egy fedélzeti berendezés tájékoztatja az út üzemeltetőjét az útdíj kiszámításához szükséges járműadatokról, például a jármű tömegéről és méretéről.   A különböző országos és helyi elektronikus útdíjfizetési rendszerek azonban általában nem kompatibilisek egymással, vagyis mindegyik csak a hozzá tartozó fedélzeti berendezéssel tud kapcsolatot létesíteni.  Az útdíjfizetési rendszerek közötti együttműködés hiánya különösen a közúti árufuvarozást érinti hátrányosan.  A Portugáliából Dániába vezető út megtételéhez például ötnél is több fedélzeti egység beszerelésére lehet szükség, és mindegyik esetében más-más útüzemeltetővel kell szerződést kötni.  A fuvarozónak ez időigényes papírmunkát és költséges adminisztratív terhet jelent: az útadatokat össze kell vetni a beérkezett számlákkal, a szerződés tartalmával és a fizetési megbízásokkal.   A Bizottság ma elfogadott határozata az útdíjbeszedők, a szolgáltatók és az úthasználók jogait és kötelezettségeit is rögzíti.  Az úthasználók tetszés szerinti szolgáltatónál köthetnek majd előfizetést.  A fizetendő útdíj összegét a díjbeszedők közlik a szolgáltatókkal, azok pedig számlázzák az úthasználóknak.  Az EETS-sel beszedett útdíj nem lehet több a megfelelő országos, illetve helyi útdíjnál.   Az EETS három éven belül igénybe vehetővé válik minden 3,5 tonna feletti vagy – a járművezetőt beleértve – több mint kilenc utas befogadására alkalmas járművel.  A rendszert minden egyéb járművel öt éven belül igénybe lehet majd venni.
