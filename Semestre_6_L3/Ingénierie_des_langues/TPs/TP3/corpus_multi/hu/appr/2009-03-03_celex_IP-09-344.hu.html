IP/09/344
Brüsszel, 2009. március 3.Öt nagy csúcstechnológiai
cég kötelezte el magát több informatikusnő
alkalmazásáraA jelenlegi pénzügyi
világválságban az információtechnológiai (IKT)
ágazatban – például a távközlésben és
az internetes szektorban – kínált
állások a gazdasági növekedés egyik pillérét
jelentik, ezért rendkívül fontosak a gazdaság
fellendülése szempontjából. Az EU
versenyképességének alakulása ezért függ
attól, hogy képes lesz-e a képzett munkaerőt –
ideértve a női munkaerőt is – elsősorban a
csúcstechnológiai ágazatba vonzani és ott megtartani.
Annál is inkább, mivel az EU-ban 2010-ben körülbelül
300 000 műszaki állás lesz betöltetlen, és az
informatikusoknak csak kevesebb mint egyötöde nő. Az
aránytalanság csökkentésére a Bizottság 2007-ben
felkérte a távközlési és internetes
vállalkozásokat, hogy több, az IKT-ben jártas női
munkavállalót alkalmazzanak. Az említett kezdeményezés
eredményeképpen ma öt nagy IKT-cég írja alá a
nők IKT-szektorbeli munkavállalásával kapcsolatos
bevált gyakorlat alapján készült kódexet, amelyben
vállalják, hogy további intézkedésekkel igyekeznek a
nők számára vonzóbbá tenni a műszaki jellegű
munkát, valamint törekednek arra, hogy ésszerűbben
használják és támogassák az IKT-szektorban
rendelkezésre álló női munkaerőt. 
„Ez a gyakorlati kódex az első lépés a
csúcstechnológiákkal foglalkozó iparágak
„nőiesítése” és ezáltal az e területen
dolgozó nők arányának növelése felé.
Gratulálok azoknak a cégeknek, amelyek a mai helyzetben bátran
azonosulnak a kódex szándékaival és amelyek e
hölgybarát szemlélettel hozzájárulnak az ágazat
gazdagításához – nyilatkozta Viviane Reding, az
Európai Unió távközlésért felelős biztosa.
– De ez még csak a kezdet, hiszen az IKT-ágazat még csak
most kezdi felismerni, mekkora problémáról is van szó; hogy
milyen fontos megnyerni a nőket az ágazat számára és
ezzel is mérsékelni a prognosztizált európai
munkaerőhiányt. Belgiumban jelenleg 10 100, Lengyelországban
18 300, Olaszországban 2 800, Franciaországban 4 300,
Spanyolországban 41 800, Németországban pedig
87 800 (!) informatikai szakemberrel van kevesebb a
szükségesnél. Felkérem az IKT-vállalatokat, hogy az
„Európai legjobb gyakorlat az IKT-ágazatban dolgozó
nők támogatására” című kódex
aláírásával az év végéig ők is
csatlakozzanak az úttörőkhöz.”
Reding
biztos asszony ma jelen volt a szóban forgó kódex öt
európai és multinacionális vállalat (ALCATEL-LUCENT, IMEC,
ORANGE-FRANCE TELECOM GROUP, MICROSOFT, MOTOROLA) általi
aláírásánál. Az esemény a 2008-as nemzetközi
nőnapon a biztos által útjára indított ágazati
egyeztető tárgyalások eredménye (IP/08/392).
A kódex célja egyrészről az, hogy az iskolás
lányok és női egyetemi hallgatók
érdeklődését a csúcstechnológiai ágazat
felé terelje, másrészről pedig az, hogy a már e
területen dolgozó nőket maradásra ösztönözze
és támogassa. Ennek érdekében a kódex az alábbi
kezdeményezéseket javasolja:Női
számítástechnikai műhelyek, illetve klubok
létrehozása, ahol a résztvevők például
weboldalak létrehozásával, zeneszámok keverésével
és online folyóiratok tervezésével tehetnek szert az IKT-k
használatához szükséges magabiztosságra. A kódexet
aláíró IMEC, Motorola, Orange és Microsoft már
működtetnek nőknek szervezett műhelyfoglalkozásokat
és műszaki szakköröket, illetve nyári táborokat
rendeznek. Klubok léteznek ezenkívül az Egyesült
Királyságban és Németországban is. 
Mentori programok kismamák számára, amelyek
segítségével a szülői szabadságon lévő
nők naprakésszé tehetik technológiai ismereteiket. Ilyen
programot többek között a Motorola szervez.
Gyakorlati segítségnyújtás a magánélet
és a munka összeegyeztetéséhez. Az IMEC és a
hozzá hasonló cégek már most is lehetőséget
biztosítanak a rugalmas munkaidő-kezelésre és az otthoni
távmunkára.
IKT-vel kapcsolatos fórumok és hálózatok nők
számára munkahely-keresési, tanácsadási és
mentorálási szolgáltatásokkal. Az Alcatel Lucent a nagy
karrierpotenciállal rendelkező nők számára nyújt
támogatást, és segíti őket a gyors előbbre
jutásban. A Microsoft és a Motorola is működtet nőknek
szóló vezetői programokat.
Célszámok meghatározása a női IKT-szakemberek
felvételére és előléptetésére
vonatkozóan minden szinten, valamint e célok
teljesülésének figyelemmel kísérése. A
kódexet aláíró Orange úgy biztosítja a
területen tevékeny női munkavállalók
felvételét, hogy egészen addig nyitva hagyja a felvételi
eljárást, amíg legalább egy női jelölt nem
jelentkezik.  Az Európai Bizottság szigorúan
figyelemmel fogja kísérni a kódexben foglaltak
megvalósulását és egy év múlva
értékelést készít a fejleményekről.
„A kedvezőnek ígérkező gyakorlatot célok
rögzítésével kell megerősíteni. Jó példa
lehetne például az IKT-cégek vezetőségében
dolgozó nők részarányának növelése
– mondta Reding asszony –, jelenleg ugyanis a 116 vezető
IKT-vállalat vezetőségének mindösszesen csupán
7%-a nő. Próbáljuk meg tehát elérni, hogy ez az
arány 2015-re megkettőződjék.”
Háttér: 
Hogy
felhívja a közvélemény figyelmét az európai
IKT-ágazatban rejlő kiaknázatlan női
karrierlehetőségekre, Reding asszony 2007-ben elindította az
azóta minden évben megszervezett ún.
shadowing-kezdeményezést (IP/07/305).
A rendezvény keretében egy napig fiatal nők
árnyékként (angolul: shadow) követnek egy, az IKT
területén tevékeny sikeres nőt (mérnököt,
vezetőt vagy politikust) és láthatják, hogy hogyan telik egy
tipikus munkanapja; találkoznak férfi és női
IKT-szakértőkkel, így ízelítőt kapnak az
IKT-ágazatban folyó munkáról. 2008-ban több mint 100
fiatal nő vett részt ilyen szakmai látogatáson (IP/08/392).
Reding
asszony 2008 októberében részt vett a Nők Gazdasági
és Társadalmi Fórumának (Women's Forum for Economy and
Society) deauville-i világtalálkozóján, ahol más
női politikusokkal és ipari vezetőkkel találkozott, és
beszédében a nők IKT-képzésének
támogatását sürgette (MEMO/08/631).Az „Európai legjobb gyakorlat az IKT-ágazatban dolgozó
nők támogatására” című kódex mai
aláírását egy Brüsszelben „Cyberellas are
IT!” (Nők és az IT) címmel tartott konferencia előzte
meg, ahol Reding asszony rövid video-összeállítást
mutatott be a 2008 novemberében Lyonban zajlott szakmai
látogatásokról (shadowing). Az alábbi címen
elérhető, „ICT is wicked” (Az IKT király!)
című videoklipet az európai iskolák körében is
népszerűsíteni fogják: 
http://212.68.215.195/europa/shadowingday09.wmvTovábbi
információ a www.ec.europa.eu/itgirls weboldalon
található.
