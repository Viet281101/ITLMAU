IP/09/ 1116  Brüsszel, 2009. július 13.  Az Európai Bizottság és az ipar 3,2 milliárd eurót fordít élénkítő beruházásokra egy jövőbeni erősebb, zöldebb és versenyképesebb gazdaság érdekében   Az Európai Bizottság és az európai ipar képviselői ma jelentették be a kutatási pályázati felhívások első fordulóját, amely keretében 268 millió eurót fordítanak három kulcsfontosságú piaci területre a gazdaság fellendítése, valamint fenntarthatóbbá és tudásalapúbbá tétele érdekében.  Összesen 3,2 milliárd eurót különítettek el az új technológiáknak a termelési, építési és autóipari ágazatban történő kidolgozására európai szintű köz-magán társulások (PPP) keretében.  A Bizottság és az ipari ágazatok közötti együttműködések javítják az európai vállalkozások globális versenyképességét, csökkentik az európai épületek az EU szén-dioxid-kibocsátásának egyharmadáért felelős túlzó energiafogyasztását, valamint a közúti közlekedés új és fenntartható formáit fejlesztik ki.  A három tervezett partnerség a Bizottság által bejelentett és az Európai Tanács által 2008 decemberében elfogadott európai gazdaságélénkítési terv részét képezi, céljuk a közérdek és az ipari ágazatok kutatás iránti elkötelezettsége közötti konvergencia előmozdítása.   Az Európai Bizottság tudományért és kutatásügyért felelős tagja, Janez Potočnik a következőket nyilatkozta:  „Felismertük, hogy a K+F beruházások nem luxuskiadások, amelyekre akkor van lehetőség, ha jól mennek a dolgok, hanem szükséges ráfordítások a nehéz időkben.  Ha Európa már most „intelligens” döntéseket hoz a stratégiai ágazatokban, akkor ezzel jövőbeni munkahelyeket teremt és fenntartható növekedési pályát alakít ki.  Az innovatív partnerségek révén a Bizottság és az ipar szereplői egyesítik erőiket a tiszta technológiák fejlesztése érdekében, valamint azért, hogy Európa vezető szerepet töltsön be ezen a területen.  A felhívások korai közzététele is azt bizonyítja, hogy együtt gyorsan tudunk cselekedni és képesek vagyunk reagálni az európai gazdaságélénkítési terv kutatási igényeire.”  Viviane Reding, az információs társadalomért és a médiáért felelős európai biztos elmondta:  „A Bizottság és az ipar közös beruházása fontos lépés a tudásalapú és alacsony szén-dioxid-kibocsátású európai gazdaság felé.  A kutatási kiválóság elérése és az erőfeszítések összevonása elengedhetetlen ahhoz, hogy Európa erős, fenntarthatóbb és versenyképesebb társadalomként kerüljön ki a válságból.  Az információs és kommunikációs technológiák területén végzett kutatás különösen hasznos szerepet tölthet be az Európa gazdasági fellendülését és a gazdaság környezetkímélőbbé válását elősegítő technológiák kifejlesztésében.”   „Ha azt akarjuk, hogy Európa az alacsony szén-dioxid-kibocsátású gazdaság felé mozduljon el, akkor a kutatási eredményeknek el kell jutniuk az eredményes ipari alka lmazásig.    A magán- és közszféra közötti partnerségek azt jelzik, hogy az Európai Bizottság még a válság idején is támogatja az európai ipart a hosszú távú kutatások kritikus tömegének elérésében, pedig ilyenkor az ipar szereplői számára különösen erős a rövid távú gondolkodásra való késztetés” – tette hozzá Massimo Matucci a „Jövő gyárai" PPP, Juan Manuel Mieres az „Energiahatékony épületek” PPP, valamint Günter Lugert a „Környezetkímélő gépjárművek” PPP képviseletében.  A z európai ipari és kutatási ágazatok több mint 800 képviselője gyűlt ma össze a 2010 közepéig tartó projektekre vonatkozó pályázati felhívások bejelentése alkalmából, amelyek első fordulóját július 30-án fogják hivatalosan elindítani.  A felhívások alapján 268 millió euró összegben fognak kutatásokat finanszírozni, többek között a következő területeken:    innovatív gyártástechnológiák, anyagok és folyamatok kidolgozása annak érdekében, hogy kevesebb anyag és energia felhasználásával, valamint kevesebb hulladék képződésével több terméket lehessen előállítani;    az épületek energiahatékonyságának növelése, beleértve az új épületek kialakítását és a meglévő épületek környezetkímélőbbé tételét, új anyagok és építési eljárások kifejlesztését;    környezetkímélőbb gépjárművek és intelligensebb közlekedési rendszerek kifejlesztése, beleértve a közúti és városi közlekedés villamosítását és a hibrid technológiák területén folytatott kutatást.   Háttér  A 2010–2013 közötti időszakban összesen 3,2 milliárd eurót fordítanak kutatásra három magán- és közszféra közötti partnerség keretében, amelyekben a finanszírozás egyik felét az ipari szereplők, másik felét az Európai Bizottság állja a hetedik kutatási és fejlesztési keretprogram révén.  A több témát érintő pályázati felhívások első köre három PPP beruházás köré szerveződik:    A jövő gyárai (1,2 milliárd euró) – Kezdeményezés az EU termelővállalatai, különösen a kis- és középvállalkozások támogatására annak érdekében, hogy tudásuk gyarapításával és a jövő technológiáinak felhasználásával alkalmazkodni tudjanak az erősödő piaci versenyhez.    Energiahatékony épületek (1 milliárd euró) – Kezdeményezés környezetkímélő technológiák előmozdítására, valamint energiahatékony rendszerek és anyagok kifejlesztésére az európai építőipari ágazatban.    Környezetkímélő gépjárművek (1 milliárd euró) – A megújuló, nem szennyező energiaforrásokkal, a biztonsággal és a torlódásmentes forgalommal kapcsolatos fejlesztésekre irányuló kezdeményezés.  A kibocsátások csökkentésével kapcsolatos, az unióban és világszerte kitűzött célok elérése érdekében környezetkímélőbb gépjárműveket kell kifejleszteni.    További információ A PPP-kel kapcsolatos további információk az alábbi internetes címen érhetők el:   http://ec.europa.eu/research/industrial_technologies/lists/list_114_en.html   A közös nyilatkozat szövege, valamint a kutatási tevékenységekre vonatkozó helyreállítási tervvel kapcsolatos sajtódosszié a következő címen olvasható:    IP/09/520      http://ec.europa.eu/research/index.cfm?pg=newsalert&amp;lg=en&amp;year=2009&amp;na=ppp-310309   Az európai gazdasági fellendülés tervének teljes szövege ezen a címen található meg:   http://eur-lex.europa.eu/LexUriServ/LexUriServ.do?uri=COM:2008:0800:FIN:EN:PDF
