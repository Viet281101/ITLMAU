IP/09/1833   Brüsszel, 2009. november 2 7.   Az innovatív gyógyszerek kutatására irányuló kezdeményezés (IMI):  a Bizottság és a gyógyszeripar második pályázati felhívását teszi közzé a hatékonyabb gyógyszerfejlesztési eljárások kutatása területén A mai napon hivatalosan is kezdetét vette az innovatív gyógyszerek kutatására irányuló kezdeményezés (IMI) második pályázati eljárása. Az Európai Bizottság és az Európai Gyógyszergyártók Szövetsége (EFPIA) részvételével létrejött köz-magán társulás kilenc tudományos témakörben kéri a kutatási konzorciumokat pályázatok benyújtására. A felhívás a rákos, a gyulladásos és a fertőző betegségekkel kapcsolatos új gyógyszerek felfedezésének és kifejlesztésének gyorsítását célozza. Az IMI – a tudásmenedzsment fontos összetevőjeként – az ágazat és a tudományos közösség közötti adatcsere javítását szolgáló projekteket is finanszírozni fog. A Bizottság 76,8 millió eurót kitevő hozzájárulását az EFPIA tagvállalatai várhatóan legalább ugyanilyen mértékű természetbeni juttatással egészítik ki.  Dr. Michel Goldman, az IMI ügyvezető igazgatója a következőket nyilatkozta:  „Ez a második pályázati felhívás növeli az IMI képességét, hogy támogassa azt a fajta innovációt, amelyre leginkább szükségünk van, és megszüntesse a gyógyszerfejlesztésben jelenleg meglévő szűk keresztmetszeteket.”  Az Európai Bizottság tudományért és kutatásügyért felelős tagja, Janez Potočnik a következőket tette hozzá:  „Még 2004-ben álltunk elő egy ötlettel arra nézve, hogy Európát a biotechnológiai és orvosi kutatás központjává tegyük, és egyúttal felszámoljuk a szűk keresztmetszeteket: az IMI pontosan ezt valósítja meg.  A tudásmegosztás háromszögének középpontjában elhelyezkedve előmozdítja a köz- és a magánszektor közötti együttműködést, és elősegíti az előttünk álló legfontosabb kérdések gazdaságilag versenyképes és fenntartható módon történő megoldását.  Mindeközben arra is bizonyítékul szolgál, hogy a Bizottság és az ágazat közötti új partnerség valóban lehet eredményes.”  Arthur J. Higgins, a Bayer HealthCare vezé rigazgatója és az EFPIA elnöke kijelentette:  „Az IMI egyértelmű jelzés arra, hogy Európa vezető szerepre tör a biogyógyszerészeti innovációban.  A kezdeményezés korábban példa nélküli módon a piacon egymás versenytársainak minősülő gyógyszercégek és a felsőoktatási intézmények között alakított ki együttműködést a gyógyszerek felfedezésének felgyorsítása érdekében.”  2009. november 16-án az IMI hivatalosan is elnyerte önállóságát.  Ezáltal pénzügyileg és működésében egyaránt függetlenné vált a két alapító tagtól, az Európai Bizottságtól és az EFPIA-tól.  Az új ügyvezető igazgató, Michel Goldman vezetésével új csapat fogja működtetni az IMI brüsszeli irányító testületét, és már ők lesznek felelősek az IMI második pályázati felhívására beérkező pályázatok elbírálásáért is.   A felhívás kilenc témaköre közül három kapcsolódik a tudásmenedzsment javításához, amely a hatékony gyógyszerek kifejlesztése terén kulcsszerepet tölt be a jövőbeni fejlődés szempontjából.  Ez a három téma az ágazat, a tudományos közösség és a szabályozó hatóságok közötti adatcsere szabványainak javítását célozza az új gyógyszerek hatékonyságának és biztonságosságának jobb értékelése érdekében.  Ezek a témák egyben az információcserét is megkönnyítik, ami felgyorsíthatja a gyógyszerek kifejlesztését.  A hat másik témakör a rákos, a gyulladásos és a fertőző betegségekkel kapcsolatos új gyógyszerek hatékonyságának növelésére vonatkozik.  Egyik témakör például a rákos tumorok összetételének és kezelésre adott reakcióinak megértésére összpontosít.  Egy másik a fertőző betegségek jobb, olcsóbb és gyorsabb diagnosztikai módszereinek fejlesztését kívánja felgyorsítani.  A felhívás nagy érdeklődést kiváltó témaköreit már szeptemberben nyilvánosságra hozták annak érdekében, hogy a kutatási konzorciumok megfelelően elő tudják készíteni pályázataikat.  2009. november 17-én a felsőoktatási intézmények, a kkv-k és más szervezetek több mint 420 képviselője vett részt a Brussels Expo területén megrendezett IMI információs nyílt napon, ahol közvetlen tájékoztatást kaphattak a felhívással kapcsolatban.  További lépések Az új felhívás keretében a pályázatok benyújtási határideje 2010. február 8., az eredményeket 2010 nyarán fogják bejelenteni. Előzmények  Az innovatív gyógyszerek kutatása területén 2007-ben indított IMI kezdeményezés az Európai Bizottság és az EFPIA által képviselt európai gyógyszeripari ágazat részvételével létrejött köz-magán társulás formájában működik.  Az IMI arra törekszik, hogy Európa vezető szerepet töltsön be a biogyógyszerészeti innovációban, és támogatást nyújt a jobb gyógyszerek hatékonyabb felfedezéséhez és kifejlesztéséhez.  Az IMI teljes költségvetése a 2008–2017 közötti időszakra 2 milliárd euró (ebből 1 milliárd az Európai Közösség és 1 milliárd az ágazat hozzájárulása).  Az IMI első pályázati felhívását 2008 áprilisában tették közzé.  A beérkező 134 pályázatból 15 részesült 246 millió euró összegű támogatásban.   Az IMI-vel és a második pályázati felhívással kapcsolatos további információk:    www.imi.europa.eu     Lásd még:   IP/09/1310   ,   IP/09/802   és  IP/08/662 Az IMI második pályázati felhívásának témakörei:  1. Képalkotó biomarkerek rákellenes gyógyszerek fejlesztéséhez.  2. Gyógyszerek hatékonyságának validálására alkalmas új módszerek.  3. Molekuláris biomarkerek:  rákterápiás fejlesztés felgyorsítása és a beteggondozás javítása.  4. Az ellátás helyén alkalmazható bakteriológiai gyorstesztek meghatározása és kifejlesztése a klinikai vizsgálatok és a klinikai gyakorlat segítésére.  5. A szokásostól eltérő adaptív immunmechanizmusok megértése.  6. A transzlációs kutatás erősítése a krónikus immunmediált betegségek területén:  az állat- és a humán kísérletek közötti távolság áthidalása.  7. Gyógyszer- és betegségmodellezés:  könyvtár és keretrendszer.  8. Az eredmények megosztására szolgáló nyitott farmakológiai tér.  9. Elektronikus egészségügyi nyilvántartás (EHR).
