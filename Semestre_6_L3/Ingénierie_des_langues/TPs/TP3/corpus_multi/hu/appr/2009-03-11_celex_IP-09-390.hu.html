IP/09/390
Brüsszel, 2009. március 11.A tengeri közlekedés
biztonsága: a tengeri balesetek hatékonyabb
megelőzése feléA tavaly decemberi egyeztetés során
elért megállapodás alapján az Európai Parlament 2009.
március 11-én a Tanács példáját követve
véglegesen jóváhagyta a tengerbiztonsági
intézkedések harmadik csomagját. 
„Rendkívül elégedett vagyok a Parlament és
Tanács között létrejött megállapodással. Ez
jelentős előrelépés a tengeri balesetek hatékonyabb
megelőzése és a piaci szereplők fokozottabb
felelőssége felé – hangsúlyozta Antonio Tajani, az
Európai Bizottság alelnöke. – Ez a csomag
kiegészíti és naprakésszé teszi a meglévő
európai szabályozást, valamint határozott választ ad az
uniós polgárok növekvő aggodalmaira” – tette
hozzá.
Az Európai Unió ezáltal teljesen megújítja a
hajók kikötői ellenőrzésére vonatkozó
rendszerét, amely a kockázatot jelentő hajóknál
lehetővé teszi a rendszeres és gyakoribb ellenőrzést, a
legnagyobb kockázatot jelentő hajók esetében pedig az
európai kikötőkbe való belépés végleges
megtagadását.
A hajók osztályozására  az uniós tagállamok
nevében   jogosult szervezetek európai elismerésére
irányadó szabályok is hatékonyabbak lesznek. A
hajóosztályozó társaságoknak szigorúbb
előírások alapján kell majd ellátniuk feladataikat. Ezt
egyrészről egy pénzügyi szankciórendszer,
másrészről a szóban forgó társaságok
minőségellenőrzési rendszereinek
tanúsítását végző szerv fogja
előmozdítani.
Tökéletesebbé fognak válni az európai part menti
hajóforgalom nyomon követését szolgáló
eszközök. Ezentúl a SafeSeaNet-rendszer lesz a tengeri
közlekedéssel kapcsolatos adatok tagállamok közötti
elektronikus cseréjének egyetlen eszköze. Létrejön a
hajók nagy hatósugarú nyomon követését
lehetővé tévő európai központ, és a
halászhajók védettebbek lesznek az
összeütközések ellen. A veszélyben lévő
hajók menedékhelyeken való fogadásával
összefüggő döntések meghozatala pedig független
módon fog történni.
A tengeri balesetek után lefolytatandó vizsgálatokat is a
függetlenség fogja jellemezni. A közös vizsgálati
módszertan, illetve a megbízható adatokat tartalmazó
adatbázis létrehozása lehetővé teszi a megszerzett
tapasztalatok felhasználását a balesetek jövőbeli
megelőzéséhez.
A baleset-megelőzés ezenkívül – és
elsősorban – a hajók lobogója szerinti államok
hatóságainak a feladata. E hatóságokat alá kell vetni a
Nemzetközi Tengerészeti Szervezet által jóváhagyott
módszer szerinti ellenőrzésnek, továbbá e
hatóságoknak minőségi tanúsítvánnyal kell
rendelkezniük.
Az európai kikötőket felkereső valamennyi hajó
számára kötelező lesz a biztosítás. Ennek
mértéke a felelősségkorlátozás tekintetében
el kell hogy érje  a Nemzetközi Tengerészeti Szervezetnek a
hajótulajdonosok felelősségkorlátozásáról
szóló 1996. évi egyezményében (LLMC)
megállapított legmagasabb felső határokat. Noha az
egyezmény hatálya alá jelenleg a világ
hajóflottájának csupán 20%-a tartozik, ezt az
előírást a kikötőinkbe érkező valamennyi
hajónak be kell majd tartania.
Végezetül meg kell említeni, hogy az európai jog
átvette a Nemzetközi Tengerészeti Szervezet keretében
létrejött, az utasokat ért károkra vonatkozó
Athéni egyezményben előírt felelősségi és
biztosítási rendszert. Ez azt jelenti, hogy legkésőbb 4
éven belül minden uniós polgár megfelelő és azonos
szintű védelemben fog részesülni a nemzetközi
hajóutak során. Ezenkívül ez a védelem fokozatosan az
egy országon belül megtett hajóutakra is ki fog terjedni.
Lásd még a következő dokumentumokat: MEMO/09/105
