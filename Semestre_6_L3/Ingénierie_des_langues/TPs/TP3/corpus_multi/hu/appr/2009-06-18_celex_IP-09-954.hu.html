IP/09/954 Brüsszel, 2009. június 18. 2009. július 6-ig meghosszabbították az EU-s ökológiai logó tervezésére kiírt pályázat nevezési határidejét  A határidő lejárta előtt néhány nappal az Európai Bizottság Mezőgazdasági és Vidékfejlesztési Főigazgatósága úgy döntött, hogy meghosszabbítja az EU-s ökológiai logó tervezésére kiírt pályázat nevezési időszakát. Az EU 27 tagállamának tervezőgrafikus hallgatói pályázhatnak terveikkel, és az ökológiai termékek jelölésére szolgáló új EU-s logó tervezőinek járó dicsőség mellett a díjazottak nagy összegű pénzjutalomban is részesülnek. Az új nevezési határidő 2009. július 6.  Az EU-s ökológiai logó megtervezésére kiírt pályázaton korhatárra való tekintet nélkül részt vehetnek az EU-ban bejegyzett felsőfokú képzőművészeti vagy tervezőgrafikai intézmények EU-s állampolgár hallgatói vagy frissdiplomásai.  Az EU 27 tagállamából beérkezett számos pályamű alapján a tervezői pályázat már most is sikeresnek mondható.  Eddig már több mint 500 hallgató nevezett be a versenybe és nyújtotta be az európai ökológiai élelmiszereket és az ökológiai gazdálkodást szimbolizáló rendkívül kreatív, egyéni művét.  A nevezési határidő öt nappal való meghosszabbítása lehetőséget teremt arra, hogy még több hallgató pályázhasson.  A pályaműveket az erre a célra létrehozott   www.ec.europa.eu/organic-logo   internetes oldalon keresztül lehet feltölteni.  A pályázati kiírásnak megfelelő pályaműveket az ökológiai gazdálkodás és termelés szakembereiből, valamint híres tervezőgrafikai szakemberekből álló nemzetközi zsűri fogja elbírálni.  A zsűri prominens tagjai közé tartozik Riitta Brusila-Räsänen , a lappföldi egyetem tervezőgrafika-professzora Finnországból; Erik Spiekermann professzor, tiszteletbeli doktor, kreatív igazgató és ügyvezető társtulajdonos Németországból; Elisabeth Mercier , az Agence BIO igazgatója Franciaországból; Urs Niggli , a svájci Biomezőgazdasági Kutatóintézet (FiBL) igazgatója; Szymon Skrzypczak díjnyertes fiatal tervezőgrafikus Lengyelországból; Tom Václavík az ökológiai termékek marketingjének szakértője és az International Organic Retailers Association elnöke a Cseh Köztársaságból; valamint Craig Sams , a Soil Association elnöke az Egyesült Királyságból.  A zsűri elnöki tisztét Rob Vermeulen , a Pan-European Brand Design Association korábbi elnöke tölti be.   A benyújtott pályaműveket annak alapján fogják értékelni, hogy képesek-e mindenkihez szólni és megfelelnek-e a szavak nélküli érthetőség, a megjelenési forma letisztultsága, valamint az időtállóság kritériumainak.  Miután a zsűri 2009. július 20-i ülésén kiválasztja az általa legfigyelemreméltóbbnak és legeredetibbnek ítélt logókat, a legjobbak közé választott pályaművek felkerülnek a pályázat   www.ec.europa.eu/organic-logo   címen elérhető internetes oldalára.  A pályázat különlegessége, hogy az év végén minden európai polgár részt vehet a végső döntésben és nyílt online szavazáson keresztül választhatja ki a neki legjobban tetsző alkotást.   A szavazást követően három pályamű részesülhet díjazásban.  Az első helyezett – amellett, hogy az általa készített terv lesz az EU-s ökológiai termékeken általánosan feltüntetett logó –, 6000 eurós pénzdíjban részesül.  A második és a harmadik helyezett 3500, illetve 2500 euró összegű díjat kap.  A pályázat nyertesének, valamint a második és a harmadik helyezettnek a nevét 2010 júliusában hirdetik ki, a díjakat ünnepélyes keretek között a Mezőgazdasági és Vidékfejlesztési biztos adja át Brüsszelben.  További információ az új EU-s ökológiai logóról  Az Európai Bizottság új logót keres a meghatározott EU-s termelési előírásoknak megfelelő, az EU 27 tagállamából származó, előre csomagolt ökológiai termékek jelölésére.  Az új logó általános használatára 2010 júliusától kerül sor.  Az új EU-s ökológiai logót kötelező jelleggel fel kell tüntetni azokon az EU 27 tagállamából származó, előre csomagolt ökológiai termékeken, amelyek megfelelnek a címkézési előírásoknak.  Önkéntes alapon az EU-ból származó vagy harmadik országokból behozott, nem előre csomagolt ökológiai termékeken is feltüntethető az EU-s logó.
