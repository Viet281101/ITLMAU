IP/09/ 1572  Brüsszel, 2009. október 22 Az Ifjúsági Fejlesztési Díj az európai fiatalok szegénység leküzdése iránti elkötelezettségét tükrözi  A 2009-es európai fejlesztési napok keretében ma adták át Stockholmban a 2008/2009-es Ifjúsági Fejlesztési Díjat. A poszter- és videóversenyre beérkezett pályaművek magas színvonala jól példázza, hogy az európai fiatalok mennyire elkötelezettek a szegénység elleni küzdelem iránt.   Karel De Gucht, fejlesztésért és humanitárius segítségnyújtásért felelős európai biztos így nyilatkozott: „A diákok nagy képzelőerővel és érzékenységgel közelítették meg az idei témát, azaz az afrikai emberi fejlődést. Ez azt mutatja, hogy tökéletesen tisztában vannak azzal, hogy mi fejlesztési támogatásunk célja és miért van szükség Európa segítségére. E fiatal európaiak a fejlesztés, valamint Európa és Afrika együttműködésének valódi szószólói.  A poszter- és videóverseny döntőjébe bejutott 54 pályamű 16–18 év közötti alkotói ünnepélyes keretek között vehették át díjaikat a stockholmi Kulturhuset-ben. Karel De Gucht európai biztos kihirdette a verseny első és második helyezettjeit, valamint átadta díjaikat. A 27 – azaz tagállamonként egy – első helyezett ötnapos afrikai utazáson vesz részt, hogy saját szemükkel is megtapasztalhassák, hogyan történik a fejlesztési együttműködés. Fejlesztési projektek helyszíneire látogatnak el, valamint lehetőségük nyílik arra, hogy saját korosztályuk képviselőivel találkozzanak. E tapasztalataikat remélhetőleg megosztják barátaikkal és családtagjaikkal, így a fejlesztés szószólóivá válnak.  A 27 második helyezett az ünnepélyes díjátadó alkalmával átvehette oklevelét, valamint részt vehetett a stockholmi európai fejlesztési napok keretében megrendezett ifjúsági tájékoztatási programon, amelynek többek között egy fejlesztési kvíz és egy zenés el őadás is részét képezte. A díjátadó ünnepség házigazdája Shire Raghe, a Svéd Televízió és az Music Television bemondója volt. Az est folyamán kiállították a nyertes posztereket.   Több mint 1200 európai fiatal vett részt az idei Ifjúsági Fejlesztési Díj programjában. A siker azt mutatja, hogy e fiatalokat valóban érdeklik a fejlesztési kérdések, és elkötelezettek a szegénység leküzdése iránt.   Háttér -információk   Az „Európai Ifjúsági Díjat” az Európai Bizottság szervezi, hogy a fiatalok körében tudatosítsa a fejlesztést. A programban az Európai Unió területén élő 16–18 év közötti diákok vehetnek részt. A 2006-ban kezdődött program középpontjában Afrika, valamint a fejlesztési kérdések állnak. Az idei téma a „nemek közötti egyenlőség”, a „gyerekek és az ifjúság”, valamint a „kulturális sokszínűség”, az átfogó téma pedig az afrikai emberi fejlesztés volt. A zsűri különböző területek – többek között a fejlesztés, az oktatás, a művészet és a m édia – szakértőiből állt össze.  Az „európai fejlesztési napok” az Európai Bizottság és az EU soros elnökségét betöltő ország által szervezett fejlesztési fórum, amelyre idén október 22–24. között kerül sor Stockholmban. E napok eseményein a fejlesztésben érdekeltek részéről mintegy 4000 személy és 1500 szervezet jelenik meg. 125 ország küldöttjei képviseltetik magukat, köztük államfők, világszintű vezető személyiségek és Nobel-díjasok. Az Európai Ifjúsági Fejlesztési Díj:    http://www.dyp2008.org/    A nyertesek teljes listája, valamint a (szabadon letölthető és a média által szerzői jogoktól mentesen felhasználható) poszterek és videók az alábbi weboldalon találhatók:    http://www.dyp2008.org/ww/en/pub/dyp2008/enter.htm    Fejlesztési napok:    http://www.eudevdays.eu/about_the_event/introduction_en.htm
