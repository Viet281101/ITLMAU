IP/09/571
Brüsszel, 2009. április 14.A magánélet védelmének
kiemelt kérdéssé kell válnia a digitális korban, mondja
Reding EU-biztosAz európaiak számára
biztosítani kell a jogot, hogy maguk döntsék el, ki mire
használhatja fel személyes adataikat – jelentette ki a
honlapján ma közzétett videofelvételben Viviane Reding, az
Európai Unió információs társadalomért
és médiaügyért felelős biztosa, majd
hozzátette: a Bizottság minden olyan EU-tagállammal szemben fel
fog lépni, amely nem biztosítja, hogy az újszerű
technológiák, például a viselkedésalapú
reklámozás, a rádiófrekvenciás azonosítás
céljára használt „intelligens csipek” és az
online közösségépítő szolgáltatások
tiszteletben tartsák ezt a jogot. 
„Az európaiak számára biztosítani kell a jogot,
hogy maguk döntsék el, ki mire használhatja fel személyes
adataikat” – mondta Viviane Reding, az Európai Unió
információs társadalomért és médiaügyért
felelős biztosa több olyan területet is megjelölve, ahol a
technológia fejlődésével könnyebbé vált a
személyes adatok felhasználása és ezzel együtt a
személyes adatokkal való visszaélés, és ahol emiatt a
Bizottság a polgárok jogainak védelmében készen
áll a beavatkozásra. Ha egy tagállam nem teszi meg a
szükséges lépéseket a magánélet védelmét
biztosítani hivatott uniós szabályok
érvényesítésére vagy nem gondoskodik arról, hogy a
személyes adatok feldolgozására csak az érintett
személy előzetes beleegyezésével legyen mód, akkor
felkészülhet arra, hogy ezt az EU nem fogja szó nélkül
hagyni – figyelmeztetett a biztos asszony.
„A magánélet védelmét óvó európai
szabályok kristálytiszták: személyes adatokat csak az adott
személy előzetes hozzájárulásával szabad
felhasználni. Ebből az alapelvből nem engedhetünk, nem
hagyhatjuk, hogy adatforgalmunkról bárki információkat
gyűjtsön, elemzéseket készítsen és
nyilvántartást vezessen azzal, hogy majd cserébe
»érdekesebb« reklámokat kapunk! A magam
részéről habozás nélkül cselekedni fogok, ha azt
tapasztalom, hogy valamelyik uniós tagállam nem teljesíti ez
irányú kötelességét” – mondta
videoüzenetében Reding biztos. 
Viviane Reding arra is rámutatott, hogy a
rádiófrekvenciás azonosítás (RFID), vagyis a
termékekbe integrált, rádiójelekkel kommunikáló
intelligens csipek csak akkor lehetnek hasznára a gazdaságnak, ha
„a fogyasztókat szolgálják, nem pedig a fogyasztók
szolgálják őket. Nem hagyhatjuk, hogy bármely
európai polgárnak ilyen csipeket tartalmazó tárgyakat
kelljen magánál tartania, ha nem kapott előzetesen pontos
tájékoztatást arról, hogy az adott csip mire szolgál,
és ha nincs módja az illetőnek azt bármikor
eltávolítani vagy kikapcsolni.” 
A biztos asszony az internetes közösségépítő
hálózatok üzemeltetőit is felszólította a
személyes adatok védelmére: „Nézőpontom
szerint a magánélet védelmének kiemelt helyet kell kapnia a
közösségépítő hálózatok
üzemeltetői és a felhasználók
gondolkodásában. Szilárdan hiszem, hogy legalább a
kiskorúakról tárolt adatoknak alapértelmezés szerint
titkosaknak és a keresőprogramok számára
láthatatlanoknak kell lenniük. Az Európai Bizottság már
korábban felszólította a
közösségépítő hálózatok
fenntartóit, hogy önszabályozás révén
bánjanak óvatosabban a kiskorúak adataival. Készen
állok arra, hogy ezt az elvet jogi eszközökkel is
érvényesítsem, ha arra kerül a sor.”
Háttér
Az
elektronikus hírközlési ágazatra vonatkozó uniós
magánélet-védelmi irányelv értelmében az EU
tagállamai kötelesek gondoskodni az elektronikus
hírközlési eszközökkel folytatott
kommunikáció titkosságáról, és ennek
érdekében megtiltani a közlések jogosulatlan
lehallgatását és megfigyelését. Ilyen figyelésre
csak akkor van lehetőség, ha az érintett személy
kifejezetten beleegyezését adta (2002/58/EK
irányelv 5. cikk (1) bekezdés). Az uniós adatvédelmi
irányelv szerint bárki szabadon dönthet arról, hogy
konkrét esetekben megadja-e hozzájárulását, és
személyes adatainak feldolgozása előtt mindenkit
tájékoztatni kell (95/46/EK
irányelv 2. cikk h) pont). 
Februárban
a Bizottság közvetítésével tizenhét nagy
internetes szolgáltató megállapodott
arról, hogy közösségépítő weboldalaikon
javítják a magánélet, különösen pedig a
kiskorúak adatainak védelmét (IP/09/232).
Megállapodásukban az érintett vállalkozások
elismerték, hogy felelősséggel tartoznak a gyermekek
biztonságának szavatolásáért. Vállalták, hogy
felhasználóikat ösztönzik személyes adataik és
magánéletük nagyobb fokú védelmére, és ehhez
megfelelő eszközöket is adnak a kezükbe. A
megállapodás aláírói e hónap végéig
fogják tájékoztatni a Bizottságot arról, hogy milyen
intézkedéseket terveznek a biztonság növelése
érdekében, és hogyan kívánják a
megállapodás elveit átültetni a gyakorlatba.Vivane Reding biztos videoüzenete a következő címen
tekinthető meg:
http://ec.europa.eu/commission_barroso/reding/video/index_en.htm
