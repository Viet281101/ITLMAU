IP/09/1192  Brüsszel, 2009. július 27. Az EU további spektrumot szabadít fel a korszerűbb és gyorsabb mobilszolgáltatásoknak  Európa ma fontos lépést tett a mobilszolgáltatások új generációja felé.  Az Európai Parlament után a Miniszterek Tanácsa is jóváhagyta az Európai Bizottság javaslatát a mobilszolgáltatásokhoz szükséges rádióspektrum használatára vonatkozó uniós jogszabály – az úgynevezett GSM-irányelv – korszerűsítésére.  Az 1987. évi GSM-irányelv értelmében a 900 MHz-es spektrumsáv egy részének használata a mobil távközlés globális rendszerén (Global System for Mobile, illetve eredetileg Groupe Spécial Mobile, rövidítve: GSM) alapuló hozzáférési technológiák, például a mobiltelefonok számára van fenntartva.  Új, időszerűbb változatában az irányelv már lehetővé teszi, hogy a 900 MHz-es frekvenciasávot gyorsabb, páneurópai szolgáltatások – többek között a mobil internetszolgáltatás – nyújtásához is igénybe vegyék, ugyanakkor biztosítja a GSM-szolgáltatások folyamatosságát.  A szabályozásban ezáltal megjelenő rugalmasság fokozni fogja a versenyt az európai távközlési piacon, és elő fogja mozdítani a gazdasági fellendülés egyik mozgatórugóját képező vezeték nélküli széles sávú szolgáltatások gyorsabb és szélesebb körben való elterjedését.  A várakozások szerint a GSM-irányelv reformja akár 1,6 milliárd eurós megtakarítást is eredményezhet az ágazatban.  A megújult irányelv várhatóan idén októberben lép hatályba.  A Bizottság a GSM-irányelv reformjára irányuló javaslatát az uniós távközlési szabályozás reformjának kezdeményezésével egyidejűleg terjesztette elő.  A távközlési ágazatra vonatkozó, egyeztetések tárgyát képező fontos irányelvek sorában a GSM-irányelv az első, amelynek kapcsán a Parlament és a Tanács egyetértésre jutott, megteremtve ezzel a vezeték nélküli technológiákhoz kapcsolódó gazdasági tevékenység megerősödésének feltételeit.   „ A GSM-szabvány Európában született meg, és valódi európai sikertörténetté vált.  Az Európai Unió a GSM-irányelv aktualizálása révén olyan szolgáltatások és technológiák új generációja előtt nyitotta meg az utat, amelyekben Európa világelsővé válhat ” – mondta Viviane Reding, az EU távközlési biztosa.  „Szeretnék köszönetet mondani az Európai Parlamentnek és a Miniszterek tanácsának, amiért ezt lehetővé tették azáltal, hogy késlekedés nélkül jóváhagyták a távközlési szabályozás e rendkívül fontos elemének reformját.  A reform megszüntet számos, a gazdasági szereplőket sújtó megszorítást, így e szereplők a GSM-sávokban új technológiákat is alkalmazhatnak nagy sebességű mobil széles sávú szolgáltatások kifejlesztése céljából.  Várakozásaink szerint ez üdvös lendületet fog adni az európai vezeték nélküli gazdaság fejlődésének, és elősegíti majd a » digitális Európa « megvalósítását.”   2008 novemberében az Európai Bizottság azt javasolta, hogy a mobiltelefonok számára kiosztott frekvenciákat más, fejlettebb technológiák – mindenekelőtt a harmadik generációs mobil széles sávú technológia (Universal Mobile Telecommunications System, UMTS) – alkalmazásához is igénybe lehessen venni.  Az Európai Parlament májusban 578 szavazattal elfogadta a javaslatot (   MEMO/09/219   ),  s azt ma a 27 uniós tagállam távközlési miniszterei is véglegesen jóváhagyták, így hatályba léphet a megreformált irányelv.  Az új szabályok a 900 MHz-es frekvenciasávra vonatkozó frekvenciakiosztás kiigazítását is egyszerűbbé teszik, lehetőséget teremtve akár még újabb, negyedik generációs nagy sebességű széles sávú technológiák alkalmazására.  A fogyasztók ezentúl is problémamentesen használhatják mobiltelefonjaikat, ugyanakkor új technológiákat is felhasználhat nak a nagy sebességű széles sávú szolgáltatások igénybevételéhez.  A megreformált irányelv emellett kedvező gazdasági hatást fog kiváltani az ágazatban, és elő fogja mozdítani az új, vezeték nélküli szolgáltatások bevezetését, hiszen az alacsonyabb frekvenciasávok használata következtében csökkennek a hálózatok kiépítésének és üzemeltetésének költségei.  Ez akár 1,6 milliárd eurós megtakarítást is eredményezhet a távközlési iparágban az egységes európai hálózat kiépítéséhez kapcsolódó beruházási költségek tekintetében.  Háttér  Az 1987. évi GSM-irányelv értelmében bizonyos (a 900 MHz-es sávban található) rádiófrekvenciákat a GSM-szolgáltatások számára osztottak ki.  Időközben azonban szükségessé vált a kor követelményeihez hozzáigazítani az irányelvet annak érdekében, hogy fejlettebb, újabb generációs vezeték nélküli technológiák is használhassák ezt a rádiófrekvencia-sávot.  2008 novemberében a Bizottság – a gyorsuló ütemű technológiai fejlődésre reagálva – az irányelv módosítására irányuló javaslatot terjesztett elő annak érdekében, hogy a GSM-rendszerrel párhuzamosan új technológiákat is alkalmazni lehessen a 900 MHz-es frekvenciasávban.  Amint a GSM-mel párhuzamosan történő alkalmazás technikai feltételei biztosítva lesznek, a 900 MHz-es sáv más rendszerek számára is rendelkezésre fog állni.  Ez a lehetőség elsőként az UMTS-alapú szolgáltatások előtt nyílik meg, ugyanis ezekről már bebizonyosodott, hogy kompatibilisek a GSM-rendszerrel.   „Digitális Európa – Rövid út Európa gazdasági fellendüléséhez” című, július 9-én elhangzott előadásában (   SPEECH/09/336   ) Viviane Reding uniós távközlési biztos ismertette az „Európai digitális menetrendet", amely a legsürgősebb intézkedések egyikeként a GSM-irányelv reformjára vonatkozó megállapodás mielőbbi elérését tünteti fel.  A további lépések  Az aktualizált irányelvet szeptemberben aláírja az Európai Parlamentnek és a Miniszterek Tanácsának az elnöke, majd kihirdetik az Európai Unió Hivatalos Lapjában.  Ezzel egyidejűleg a Bizottság határozatot fogad el, amely ugyanazon a napon lép hatályba, mint az aktualizált irányelv, és amely meghatározza azokat a technikai intézkedéseket, amelyek az irányelvben foglaltakkal összhangban lehetővé teszik a GSM- (a második generációs telefonok) és az UTMS-rendszerek (a harmadik generációs telefonok, amelyek esetében a szokásos telefonszolgáltatások nagy sebességű széles sávú mobil internetszolgáltatással egészülnek ki) együttes alkalmazását a GSM-frekvenciák sávjában.  Ez a határozat a   rádióspektrumról szóló uniós határozatra   fog épülni, amely a rádiófrekvenciákkal foglalkozó tagállami szakértőktől beérkező adatok alapján meghatározza a műszaki harmonizációra vonatkozó szabályok elfogadásának mechanizmusát.  A határozat arról is gondoskodni fog, hogy a későbbiekben kompatibilisnek bizonyuló további, nem GSM-alapú rendszerek alkalmazására vonatkozó műszaki paraméterek figyelembevétele érdekében módosításokat lehessen bevezetni.  A nemzeti szakhatóságoknak ezt követően hat hónapjuk lesz arra, hogy az irányelvet átültessék és a határozatot végrehajtsák, biztosítva ezáltal, hogy a GSM-frekvenciasávok ténylegesen nyitva álljanak a harmadik generációs technológiák előtt.
