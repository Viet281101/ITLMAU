IP/09/1781  Brüsszel, 2009. november 20.   A KAP egyszerűsítése: a Bizottság további egyszerűsítési intézkedések megvalósítására készül  Az Európai Bizottság Mezőgazdasági és Vidékfejlesztési Főigazgatósága a mai napon jelentést tett közzé, amelyben azon 39 egyszerűsítési javaslattal kapcsolatos észrevételeit vázolja fel, amelyeket áprilisban a tagállamok közösen nyújtottak be a Bizottsághoz.  A munkadokumentum információkkal szolgál az értékelési eljárás eredményeiről és felvázolja a 2009 márciusa óta végbement fejleményeket. A jelentést a Mezőgazdasági Tanács decemberben tárgyalja meg.  „Fontos, hogy az európai termelőket – különösen a jelenlegi gazdasági helyzetben – ne korlátozzák szükségtelenül bonyolult szabályok és adminisztratív terhek – mondta Mariann Fischer Boel, mezőgazdasági és vidékfejlesztési biztos. – A jelentés tanúsítja ez irányú elkötelezettségünket: nem csak beszélünk az egyszerűsítés szükségességéről, hanem cselekszünk is.”  A 39 javaslat többsége kedvező értékelést kapott. A Bizottság a tervek szerint ezeket konkrét intézkedéssé alakítja és rövid időn belül végre is hajtja. A beérkezett javaslatok között számos olyat találunk, amely már régóta a tervek között szerepel és beépítésre is került a közvetlen kifizetésekre vonatkozó, 2010. január 1-jétől hatályba lépő felülvizsgált szabályokba.  A bizottsági munkadokumentum további elképzelések széles skáláját vázolja fel az egyszerűsítésre vonatkozóan, így többek között a mezőgazdasági termékek esetében célratörőbb promóciós programokat irányoz elő. A felmerült elképzelések között szerepel a marhahús önkéntes címkézési rendszerének esetleges eltörlése, valamint az egyes vidékfejlesztési intézkedések esetében érvényes kifizetési határidőknek a közvetlen kifizetések határidejével való összehangolásának lehetősége.  A Bizottság a témáról szóló első közleményének 2005-ös közzététele óta foglalkozik a KAP egyszerűsítésével. Az e téren folyó tevékenység szervesen illeszkedik a jobb szabályozással kapcsolatos általános stratégiába, amely többek között 2012-re az adminisztratív terhek 25%-kal való csökkentését tűzte ki célul.  A jelentés a következő honlapon érhető el:     http://ec.europa.eu/agriculture/simplification/index_en.htm
