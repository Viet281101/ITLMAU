IP/09/1112  Brüsszel, 2009. július 10 A „digitális hozadék” hogyan alakítható fogyasztói előnnyé, és hogyan generálhat mintegy 50 milliárd EUR gazdasági növekedést Európa számára?  Az analógról a digitális televíziózásra való átállással rádiófrekvenciák szab adulnak fel Európában, amelyeket új szolgáltatások használhatnak majd.  Az EU jó úton jár e „digitális hozadék” hasznosításában:  Németországban, Finnországban, Luxemburgban, Svédországban, Hollandiában, Belgiumban (Flandriában) és Ausztria legnagyobb részén már leállították az analóg földfelszíni műsorszórást, a többi EU-tagállam pedig 2012-ig hajtja végre a váltást (   IP/09/266   ).  Június 12-én az USA is átállt a digitális műsorszórásra.  Az átállás teljes potenciáljának kiaknázása prioritásnak számít az EU telekommunikációs politikájában, mivel a felszabaduló rádiófrekvencia-spektrum segítségével javítható a kommunikáció és az audiovizuális tartalmakhoz való hozzáférés módja.  Hatékony hasznosítás mellett méretgazdaságossági előnyök származhatnak az átállásból, és az EU versenyképessége is javítható a berendezések és a vezeték nélküli szolgáltatások fejlesztésének felgyorsításával, valamint a mobil szélessávú hozzáférés megkönnyítésével.  A Bizottság ma konzultációt kezdeményezett annak meghatározása céljából, hogy hogyan tudnánk uniós szinten jobban együtt dolgozni ennek az egyedülálló lehetőségnek a maximális kiaknázása érdekében.  A konzultáció 2009. szeptember 4-ig áll nyitva.  „A digitális hozadék éppen abban a kritikus időpontban jelentkezik, amikor Európa minden része között nagy sebességű, szélessávú összeköttetést akarunk kialakítani, magas színvonalú műsorszolgáltatást szeretnénk biztosítani, és szélesíteni kívánjuk a fogyasztók választási lehetőségeit a jövőbeni vezeték né lküli szolgáltatások terén”, mondta Viviane Reding, az EU információs társadalomért és médiaügyekért felelős biztosa.  „Európa mindezt csak olyan egyeztetett álláspont kialakításával fogja elérni, amely a lehető leghatékonyabb módon hasznosítja a rádiófrekvencia-spektrumot.  Attól függően, hogy milyen lehetőségek mellett döntünk, a digitális hozadék potenciális hatása eurómilliárdokkal növelhető.  Javaslatunk véglegesítése előtt jobban meg szeretnénk ismerni a közvélemény, a műsorszolgáltatók, a mobilhálózat-működtetők és a többi piaci szereplő véleményét ezekről a lehetőségekről.”  A felszabaduló rádiófrekvencia-spektrum segítségével nagy távolságokra és határokon átnyúlva továbbíthatók adatok, így az egyik tagállamban ezzel kapcsolatban hozott döntések több száz kilométerrel távolabban fekvő területekre is hatással lehetnek.  Megfelelő koordináció nélkül fennáll a veszélye annak, hogy nem lesz maximális mértékig kihasználható ez az értékes erőforrás, és néhány szolgáltatás nem lesz majd elérhető Európa egyes részein, vagy néhány ország bizonyos részein.  A digitális hozadék legnagyobb potenciális felhasználói a tömegeket elérő szolgáltatások lehetnek mind a televíziózás, mind a mobil szélessávú szolgáltatások terén.  Hatalmas potenciális gazdasági előnyökkel járna annak biztosítása, hogy egy adott frekvencián ugyanazok a berendezések üzemeljenek egész Európában.  Ez jelentős méretgazdaságossági előnyöket teremtene a berendezések gyártói számára és leszorítaná az árakat, amelyek miatt nőne a kereslet a fogyasztók oldaláról, és hozzáférhetőbbé válnának ezek a szolgáltatások.  A megfelelő európai szintű koordináció további mintegy 20–50 milliárd euróval növelné a digitális hozadék potenciális gazdasági hatását mostantól 2015-ig.  További uniós koordináció segítségével hosszú távon 30 milliárd EUR pótlólagos haszon lenne realizálható 2015-öt követően.  Mivel 2012-ig a digitális televízió teljes mértékben felváltaná az analóg átvitelt, és számos tagállam gyorsan hasznosítani szeretné a vezeték nélküli megoldásokban rejlő lehetőségeket a teljes szélessávú hozzáférés megvalósítása érdekében, az EU tagállamainak sürgősen közös koncepciót kell kialakítaniuk.  A Bizottság uniós menetrend elfogadását javasolja, amelyben a mai konzultáció során felvázolt közös, koordinált fellépések szerepelnének.  A Bizottság a mobil szélessávú alkalmazások új generációjának üzemeltetésére különösen alkalmas 800 MHz-es sáv harmonizálására vonatkozó terv kialakítását is mérlegeli, hogy a szabályozók és az ipar számára egyaránt világos és kiszámítható szabályozási környezetet biztosítson a digitális hozadék lehető legjobb kiaknázása érdekében.   Az EU menetrendje felvázolná a spektrum koordinálásának előnyeit, miközben rugalmas mozgásteret biztosítana a tagállamok számára az olyan helyi és nemzeti sajátosságok kezeléséhez, mint például a műsorszolgáltatás.  A menetrend végrehajtása következtében nagyobb rádiófrekvencia-spektrum fog rendelkezésre állni annál, mint amit az egyes tagállamok tudnának elérni, valamint megfizethetőbb és interoperábilisabb szolgáltatások nyújtására lesz lehetőség.  A nyilvános konzultáció lezárása után a Bizottság a lehető leghamarabb be fogja nyújtani végleges javaslatát. Háttér  Az analóg televíziózás lefoglalta a rádiófrekvencia-spektrum jelentős részét, de mivel az új digitális TV sokkal hatékonyabban használja azt, új spektrum szabadul fel, amelyet új célokra lehet hasznosítani.  Az átállás miatt felszabaduló „digitális hozadék” nagyon vonzó, mivel ebben a sávban nagyon messzire eljutnak a jelek, és a berendezéseket épületeken belül is el lehet helyezni.  Emiatt a televíziós műsorszolgáltatókon kívül több lehetséges jelentkező is van a rádiófrekvencia-spektrum e részének hasznosítására.  2007 novemberében a Bizottság   közleményt   adott ki, amely a frekvenciaspektrummal kapcsolatos megfelelő uniós koordináció szükségességét és lehetséges koncepcióit vázolta fel.  A mai konzultáció jelenti e közlemény nyomon követésének legfontosabb eseményét, amelyet nemzeti szabályozókkal és érintettekkel folytatott egyeztetések, valamint egy folyamatban lévő társadalmi-gazdasági tanulmány előzött meg, amely a digitális hozadék különböző felhasználási forgatókönyveinek potenciális hatásait vizsgálja.  A digitális hozadékról ma indított konzultáció a következő weboldalon érhető el:   http://ec.europa.eu/information_society/policy/ecomm/radio_spectrum/topics/reorg/pubcons_digdiv_200907/index_en.htm   Az Analysys Mason, a DotEcon és a Hogan &amp; Hartson által készített, folyamatban lévő (szeptemberben elkészülő) tanulmányról a következő oldalon találhat részleteket:    http://www.analysysmason.com/EC_digital_dividend_study     A tagállamok átállással kapcsolatos terveiről szóló információk:     http://ec.europa.eu/information_society/policy/ecomm/current/broadcasting/switchover/national_plans/index_en.htm     A Bizottság közleménye a digitális hozadékról :     http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT    A Bizottság közleménye az analógról digitális műsorszolgáltatásra való áttérés felgyorsításáról:    http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT      SPEECH/09/336
