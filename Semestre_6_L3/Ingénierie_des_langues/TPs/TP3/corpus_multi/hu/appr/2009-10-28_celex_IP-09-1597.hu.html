IP/09/1597 Brüsszel, 2009. október 28. A média kiemelt szerepet játszhat a szegénység felszámolásában  Az Európai Bizottság a sajtóhoz és a médiához fordul a szegénység elleni küzdelemben a január 21-én Madridban kezdődő, a szegénység elleni küzdelem európai éve címet viselő 2010-es eseménysorozatot beharangozó két nagy jelentőségű brüsszeli rendezvénnyel.  A „Szegénység és a média” című szeminárium, valamint a „Szegénység: a valóság és az arról alkotott kép – a kommunikációs kihívás” című konferencia a média kulcsfontosságú szereplői és a kérdésben érintettek részvételével vitát indít arról, mi módon tölthetnek be kiemelt szerepet a média és a kommunikáció szakemberei a szegénység és a társadalmi kirekesztés elleni küzdelemben.   Vladimír Špidla, az EU foglalkoztatáspolitikáért, szociális ügyekért és esélyegyenlőségért felelős biztosa a következőket nyilatkozta: „Bár az Unióban azon szerencsések közé tartozunk, akik a világ egyik legvirágzóbb régiójában lakunk, a szegénység 80 millió európai mindennapjainak a r észe.  Januárban kezdődik 2010, a szegénység és a társadalmi kirekesztés elleni küzdelem európai éve.  A média és a kommunikáció szakemberei kiemelt szerepet kapnak e kampány sikerre vitelében, és arra kérjük őket, csatlakozzanak hozzánk az elkövetkező év eseményeiben.  A mai „Szegénység és a média” című szeminárium a társadalmi szegénység és kirekesztés témakörére szakosodott újságírókat vezeti körbe Európán tanulmányok sorozatán keresztül, amelyet a szakmai gyakorlatok cseréje egészít ki.  A programba tartozik két műhelyszeminárium – az egyiket az ATD Fourth World, a másikat a Joseph Rowntree Alapítvány (Egyesült Királyság) szervezi –, valamint sor kerül három brüsszeli tereplátogatásra is, amely lehetőséget ad az újságíróknak arra, hogy a helyi szinten dolgozó szakmabeliekkel készíthessenek interjút.  A „ Szegénység: a valóság és az arról alkotott kép – a kommunikációs kihívás” című konferenciát október 29-én rendezik meg több, mint 400 újságíró, politikai döntéshozó, nem kormányzati szerv és kutató részvételével.  Az európaiak szegénységről és társadalmi kirekesztésről alkotott képére, valamint a válság társadalmi hatásainak felfogására vonatkozó legfrissebb Eurobarométer-felméréseket is nyilvánosságra hozzák (lásd   IP/09/1585   és   MEMO/09/480   ).  Az esemény alkalmat nyújt arra is, hogy megvitassák, hogyan látja a média a kérdést és milyen katalizátorszerepet tölthet be a kommunikáció a társadalmi integráció esetében.  E kérdéseket José Manuel Barroso elnök (videokapcsolaton keresztül), valamint Vladimír Špidla biztos vezeti fel. Előzmények  Tíz évvel ezelőtt az EU vezetői vállalták, hogy 2010-ig „döntő hatású lépéseket tesznek a szegénység felszámolása érdekében”. Ezzel szemben az európaiak jelentős része még ma is szegénységben él, és csak korlátozott módon tud az olyan alapvető szolgáltatásokhoz hozzájutni, mint amilyen például az egészségügyi ellátás. A szegénység és a társadalmi kirekesztés nem csak az egyének jólétét és azon képességét érinti, hogy részt vegyenek a társadalom életében, hanem káros hatást gyakorol a gazdasági fejlődésre is. Ezt figyelembe véve az EU hangsúlyozza a szegénység elleni küzdelemben a kollektív felelősség fontosságát, bevonva mind a köz-, mind a magánszféra döntéshozóit és szereplőit is a folyamatba. A szegénység és a társadalmi kirekesztés elleni küzdelem európai éve 2010-ben azt célozza, hogy hangot adjon a problémával nap nap után küszködők sérelmeinek.  A szegénység elleni küzdelem európai éve hivatalos honlapja október 29-től lesz elérhető a  http://www.2010againstpoverty.eu  címen. További információ: Az esemény programja:    http://ec.europa.eu/social/main.jsp?catId=88&amp;langId=en&amp;eventsId=211&amp;furtherEvents=yes    Az Eurobarometer felmérése:    http://ec.europa.eu/public_opinion/archives/ebs/ebs_321_en.pdf     A szegénység elleni küzdelem európai éve     www.2010againstpoverty.eu     Rendelje meg az Európai Bizottság ingyenes e-mailben terjesztett foglalkoztatáspolitikai, szociális ügyekkel és esélyegyenlőséggel foglalkozó hírlapját!    http://ec.europa.eu/social/e-newsletter
