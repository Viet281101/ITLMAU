IP/09/138
Brüsszel, 2009. január 28.Állami támogatás: A
Bizottság 2012-ig meghosszabbítja a filmek támogatására
vonatkozó szabályokatAz Európai Bizottság ma
közleményt fogadott el, amely 2012. december 31-ig
meghosszabbítja a filmek és egyéb audiovizuális
alkotások gyártásához nyújtott állami
támogatások értékelésére vonatkozó
kritériumok érvényességi idejét. E kritériumokat
egy 2001-es bizottsági közlemény határozta meg, a
Bizottság ezeket használja az állami támogatásokra
vonatkozó szabályozás körébe tartozó európai
– nemzeti, regionális és helyi – filmtámogatási
programok jóváhagyása során. A Bizottság
új közleménye számos olyan tendenciára is felhívja
a figyelmet, amelyekkel valószínűleg egy később
kiadandó filmművészeti közlemény keretében
foglalkoznak majd. Az Európai Unióban évente mintegy 1,6
milliárd eurót költenek nemzeti
filmtámogatásra.
Neelie Kroes versenypolitikai biztos a következőket nyilatkozta:
„Az európai filmművészet az európai kulturális
önkifejezés egyik alapvető pillére.
Jelentőségét az uniós versenyjog –
különösen az állami támogatások
ellenőrzése – is figyelembe veszi. Örömmel tölt
el, hogy a filmművészeti közlemény hatályának
meghosszabbítása révén továbbra is
hozzájárulásunkat adhatjuk az európai filmek tagállami
támogatásához. Szabályaink bizonyítékul
szolgálnak arra, hogy a verseny és a kultúra képes
egymással párhuzamosan létezni és egymást
erősíteni.”
„2008 legjobb európai filmje, a
Gomorra című olasz alkotás kiugró sikere arról
tanúskodik, hogy az országhatárokat átlépve
hódítani képes európai mozi ereje teljében van,”
– mondta Viviane Reding, az EU médiaügyekért felelős
biztosa. „Az európai alkotóknak önkifejezésük
érdekében kiszámítható környezetre van
szükségük a filmiparban. Ezért erősítjük meg
a mai nappal, hogy a filmművészet számára nyújtott
nemzeti támogatásokra vonatkozó jelenlegi
megközelítés érvényessége további három
évvel meghosszabbodik. Az európai audiovizuális ágazat a
gyorsan változó piacokból adódóan új
kihívások előtt áll. Ezért arra is szükség
van, hogy eszmecserét kezdeményezzünk arról, miképpen
tudunk e kihívásokból lehetőségeket kovácsolni,
különösen a belső piaci dimenzió jobb
kihasználása révén, valamint Európa határain
túlra tekintve. Ebbe az irányba mutat a Bizottság nemrégiben
született javaslata a MEDIA Mundus programról, amely az európai
filmes szakemberek és a feltörekvő országok szakembereinek
együttműködésére irányul.” (Ld. a
következő dokumentumot: IP/09/26)
A mai napon
bejelentett döntésnek köszönhetően a Bizottság
továbbra is a 2001-es filmművészeti közleményben (IP/01/1326)
meghatározott kritériumokat fogja alkalmazni –
legkésőbb 2012. december 31-ig – annak
értékeléséhez, hogy a tagállami támogatási
programok összeegyeztethetők-e az EK-Szerződés állami
támogatásra vonatkozó szabályaival. E kritériumok
érvényességét 2004-ben és 2007-ben már
meghosszabbították (ld. a következő dokumentumokat: IP/04/343
és IP/07/820).
A mai közleményben meghatározott újabb tendenciák
többek között a következők: a film- és
televíziós alkotások gyártásától
eltérő aspektusokhoz nyújtott támogatás (pl.:
filmterjesztés és digitális vetítés), a nagyobb
számú regionális filmtámogatási program, valamint az,
hogy egyes tagállamok között verseny alakult ki annak
érdekében, hogy állami támogatások
felhasználásával vonzzák a főként amerikai
filmgyártó nagyvállalatok belföldi beruházásait. E
tendenciák idővel azt eredményezhetik, hogy az állami
támogatásra vonatkozó kritériumok finomításra
szorulnak. E kérdések összetettségére való
tekintettel azonban a Bizottság erről előbb eszmecserét
kíván folytatni a tagállamokkal, a filmtámogató
szervekkel és az európai filmiparral.
Háttér
A Bizottság 2001-es filmművészeti közleménye az
általános jogszerűségi elvek betartásának
előírása mellett négy sajátos
összeegyeztethetőségi kritériumot határozott meg,
amelyek alapján az EK-Szerződés 87. cikke (3)
bekezdésének d) pontja értelmében kulturális
támogatásként jóváhagyható a mozi- és
TV-filmek gyártásához nyújtott támogatás. E
kritériumok a következők:a támogatásnak kulturális termékre kell
irányulnia,
a gyártónak lehetőséget kell adni arra, hogy a
gyártási költségvetés legalább 20%-át
másik tagállamban költse el, anélkül hogy
területhez kötött ráfordítási
kötelezettségekből következően csökkentenék a
program keretében nyújtott támogatást,
a támogatás intenzitását elvileg a gyártási
költségvetés 50%-ára kell korlátozni, a nehéz
és az alacsony költségvetésű filmalkotások
esetét kivéve, valamint
meghatározott filmkészítési tevékenységekhez
nem nyújtható
támogatás-kiegészítés.E kritériumok
érvényességi ideje 2009. december 31-én lejárt volna. A
kérdésről 2008 októberében kezdeményezett
nyilvános konzultációt követően (ld. a
következő dokumentumot: IP/08/1580)
a Bizottság a mai napon az érvényességi idő 2012-ig
történő meghosszabbítása mellett döntött.
Az Unió a MEDIA 2007 programon keresztül biztosít
támogatást az európai filmipar számára, amelynek
keretében 2007 és 2013 között 755 millió euró
áll rendelkezésre képzési célokra, valamint az
európai filmek határokon át ívelő
előállítására és forgalmazására
(erről ld.: IP/07/169)
A MEDIA támogatásának köszönhetően tíz
európai filmből kilenc a gyártó országon
kívül is bemutatásra kerül.
További részletekért lásd MEMO/09/33.
