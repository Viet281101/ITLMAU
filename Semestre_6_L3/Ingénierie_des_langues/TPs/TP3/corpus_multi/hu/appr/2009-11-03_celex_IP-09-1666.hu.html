IP/09/ 1666   Brüsszel, 2009. november 3.   Trösztellenes politika:  A Bizottság konzultációt kezdeményez az egységes eurófizetési térség (SEPA) közvetlen terhelési rendszeréről szóló útmutató-tervezetről   Az Európai Bizottság észrevételek megtételére vonatkozó felhívást tett közzé egy olyan bizottsági munkadokumentum kapcsán, amelynek célja, hogy további útmutatást nyújtson a SEPA közvetlen terhelési (SDD) rendszerében résztvevőknek. A dokumentummal a Bizottság azt kívánja biztosítani, hogy a rendszeren belül alkalmazott kollektív finanszírozási megállapodások eleget tesznek az EK-Szerződésben foglalt versenyjogi szabályoknak. Az SDD-rendszert az Európai Pénzforgalmi Tanács indította útjára 2009. november 2-án; a rendszer első ízben teszi lehetővé a fogyasztók és a vállalkozások számára, hogy a határokon átnyúló közvetlen terheléses tranzakciókhoz páneurópai rendszert vegyenek igénybe. A munkadokumentum kiegészíti a határokon átnyúló fizetésekről szóló 924/2009/EK európai parlamenti és tanácsi rendelet (lásd:   IP/09/637   ), valamint a Bizottság és az Európai Központi Bank 2008. szeptemberi és 2009. márciusi közös sajtóközleménye (   IP/08/1290   és   IP/09/468   ) által a versenyjogi szabályok tekintetében nyújtott iránymutatásokat. A Bizottság 2009. december 14-ig várja az észrevételeket. A nyilvános konzultáció a Bizottság az iránti elkötelezettségét tükrözi, hogy valamennyi releváns érintett féllel szoros párbeszédet tartson fenn.  A konzultációt követően a Bizottság adott esetben döntést hoz a végleges útmutató elfogadásáról.  Neelie Kroes versenyjogi biztos a témában a következőképpen nyilatkozott: „A munkadokumentum segítségével nagyobb fokú bizonyosságot biztosítunk valamennyi érdekelt fél számára, megfelelő körülményeket teremtve ezáltal a SEPA közvetlen terhelési rendszerének sikeres fejlődéséhez. A SEPA várhatóan valódi előnyöket biztosít majd az európai fogyasztók és vállalkozások számára, de ahhoz, hogy ezen előnyök teljes egészében, a bankok ügyfeleire gyakorolt negatív hatás nélkül kiaknázhatók legyenek, fontos, hogy a rendszer megfeleljen a versenyjogi szabályoknak. A Bizottság várakozással tekint az érdekelt felektől érkező észrevételek és javaslatok elé, amelyek segítségével tovább finomíthatjuk elemzésünket.”  A bizottsági munkadokumentum a következőkre vonatkozó általános alapelvekre összpontosít: a tranzakciónkénti alapon alkalmazott multilaterális bankközi díjmegállapodások (MIF); nem megfelelően végrehajtható tranzakciók (pl. mert a vevő számláján nincs elég fedezet, vagy mert hibás a bankszámlaszám – úgynevezett R-tranzakciók); valamint az alternatív fizetési megállapodások.  A részletesebb értékeléshez a Bizottságnak elsősorban az alábbi kérdésekre vonatkozóan van szüksége az érdekelt felek hozzájárulására:   lehetséges kollektív finanszírozási mechanizmusok a nemzeti piacok sajátos helyzetének fényében;    a meglévő rendszerekre tervezett általános bizottsági keret valószínű hatása; valamint    az SDD-ben tapasztalt árak vagy minőség a jelenlegi nemzeti közvetlen terhelési rendszerekhez viszonyítva.   A bizottsági munkadokumentum fő üzenete, hogy a jelenlegi szakaszban a Bizottság előzetes véleménye változatlan: a kollektív módon megállapított, tranzakciónkénti MIF nem összeegyeztethető az EK-Szerződés 81. cikkével.  Ugyanakkor – amennyiben a megállapodásokat megfelelő módon alakítják ki – elvben az R-tranzakciókra vonatkozó kollektív multilaterális díjmegállapodásoknak különböző hatékonysági célkitűzéseik is lehetnek.  Amennyiben ezeket a hatékonyságnövekedéseket kellően megindokolják, a Bizottság számára lehetővé válik, hogy olyan kollektív rendszert találjon az R-tranzakciók számára, amely összeegyeztethető a 81. cikkel.  Előzmények  A   SEPA   ( S ingle E uro P ayments A rea, egységes eurófizetési térség ) az európai bankszektor kezdeményezése, amely a Bizottság és az Európai Központi Bank támogatását is élvezi. Célja egy integrált eurófizetési térség kialakítása és annak biztosítása, hogy a határokon átnyúló fizetések lebonyolítása ugyanolyan könnyű és hatékony legyen, mint a hazai fizetéseké.  A SEPA a hiteltranzakciókra, a fizetési kártyákra és a közvetlen terhelésekre terjed ki. Az új SDD segítségével a bankok és más fizetési szolgáltatók ügyfelei számára első ízben válik lehetővé, hogy a SEPA-ban részt vevő 32 európai ország (az EU, Norvégia, Svájc, Izland, Liechtenstein és Monaco) bármelyikében vezetett bankszámlákra, illetve azokról kezdeményezzenek határokon átnyúló közvetlen terheléses tranzakciókat rendszeresen felmerülő számlák, például bérleti díj, jelzáloghitel, energia- és telefonszámlák, újság-előfizetések rendezésére. Az SDD használható a nemzeti közvetlen terhelések fizetésére is, és idővel várhatóan minden euróban bonyolított közvetlen terhelés átkerül az új SDD-rendszerbe.  Mivel a SEPA (potenciális) versenytársak közötti megállapodásokat is magában foglal, az SDD kollektív finanszírozási megállapodásainak összhangban kell lenniük az EK-Szerződés versenyjogi szabályaival. E tekintetben a Közösségben történő határokon átnyúló fizetésekről szóló   924/2009/EK rendelet   2012. október 31-ig átmeneti időszakot biztosított a tranzakciónkénti alapú kollektív bankközi díjszabási mechanizmusok számára (lásd   IP/09/637   ). A 924/2009/EK rendelet által az átmeneti időszakban biztosított jogbiztonság és egyértelműség várhatóan megkönnyíti az új SDD-rendszer elindítását és a bankok e rendszerre történő átállását. Ami a hosszú távú finanszírozási megállapodásokat illeti, a Bizottság és az EKB 2009. március 24-i közös sajtóközleménye világossá teszi, hogy a közvetlen terhelésekre kivetett általános tranzakciónkénti alapú multilaterális bankközi díj (MIF) hatékonyságnövelési szempontból sem a nemzeti, sem a határokon átnyúló tranzakciók esetében nem tűnik indokoltnak, ezért úgy tűnik, nem összeegyeztethető az EU trösztellenes szabályaival (lásd:   IP/09/468   ). A bizottsági munkadokumentum teljes szövege az alábbi címen érhető el:   http://ec.europa.eu/competition/sectors/financial_services/SEPA_working_document.pdf   A Bizottság 2009. december 14-én hivatalzárásig várja az észrevételeket és javaslatokat. További részletek a SEPA-ról:    http://ec.europa.eu/internal_market/payments/sepa/index_en.htm       http://ec.europa.eu/competition/sectors/financial_services/banking.html
