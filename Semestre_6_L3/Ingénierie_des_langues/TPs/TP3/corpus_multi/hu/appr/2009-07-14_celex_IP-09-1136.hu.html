IP/09/1136     Brüsszel, 2009. július 14    A Bizottság aktualizálta az európai légtérben repülési tilalom hatálya alá eső légitársaságok listáját  Az Európai Bizottság tegnap este elfogadta az Európai Unióban működési tilalom alá tartozó légitársaságok közösségi listájának tizenegyedik frissített változatát, amely két további országgal egészült ki.  A legutóbbi frissített változatban öt légitársaság vonatkozásában megszüntették a tilalmat, mert azok kielégítő módon küszöbölték ki a biztonsági hiányosságokat.   „A lé gi közlekedés biztonsága területén semmilyen kompromisszumot sem engedhetünk meg magunknak, és továbbra is nagy odafigyeléssel kell kezelnünk ezt a kérdést, mivel a polgároknak az egész világon joguk van a biztonságos légi közlekedéshez” – mondta el Antonio Tajani, a Bizottság alelnöke, majd hozzátette: „nem fogadhatjuk el, hogy az egyes légitársaságok különböző biztonsági előírások szerint működtessenek járatokat Európán belül és Európán kívül – éppen itt az ideje annak, hogy a nemzetközi közösség átgondolja a biztonsági kérdésekkel kapcsolatban folytatott politikát: a biztonsági követelményeket nem teljesítő légitársaságok működését a világon mindenhol be kellene tiltani.  A lista nagyban hozzájárult ahhoz, hogy Európa légterében biztonságosabb legyen a közlekedés.  Kívánatos volna, hogy ebből kiindulva fokozatosan világszintű együttműködésre épülő nemzetközi stratégiát alakítsunk ki.”  Az új lista a régi helyébe lép és a Bizottság internetes oldalán már meg is tekinthető (   http://ec.europa.eu/transport/air-ban/   ).  A lista legutóbbi frissítésével kapcsolatban kettős következtetés vonható le:  a) a lista erőteljesen ösztönözte a biztonsági hiányosságok kiküszöbölését; valamint a listáról le lehet kerülni, amennyiben az érintett felek ténylegesen végrehajtják a megfelelő korrekciós intézkedéseket és ezáltal megfelelnek az összes vonatkozó biztonsági előírásnak;  b) a közösségi lista intézményéről egyre inkább bebizonyosodik, hogy elsősorban megelőző hatású és nem büntető célú eszközként segíti elő a légi közlekedés biztonságának megóvását.  Ezt az a tény is jól illusztrálja, hogy a Bizottság számos alkalommal sikeresen hárított el potenciális biztonsági kockázatokat még jóval azt megelőzően, hogy a korlátozás drasztikusnak tekinthető eszközéhez kellett volna folyamodnia.  A Bizottság elismeréssel nyugtázta az indonéziai polgári légiközlekedési hatóság által a biztonság területén megvalósított jelentős mértékű javulást és eredményeket.  A tilalom 2007. júliusi előírása óta négy légi fuvarozót – Garuda Indonesia, Airfast Indonesia, Mandala Airlines és Premiair – le lehetett venni a listáról, mert a felügyeletükért felelős hatóság megfelelően gondoskodik arról, hogy azok betartsák a nemzetközi biztonsági előírásokat.  A thai One Two Go fuvarozó már nem szerepel a listában, mert engedélyét a thai polgári légiközlekedési hatóságok bevonták.  Elismerést érdemelnek továbbá az angolai polgári légiközlekedési hatóság és a TAAG Angola Airlines által a biztonsági hiányosságok fokozatos kiküszöbölése érdekében tett erőfeszítések.   Ebben az összefüggésben az angolai és a portugál polgári légiközlekedési hatóságok között létrejött együttműködési és segí tségnyújtási megállapodás lehetővé tette, hogy az említett légitársaság – csak bizonyos légi járművekkel és nagyon szigorú feltételek betartása mellett – újra járatokat üzemeltethessen Portugáliába.   A lista mostani frissítése kapcsán figyelmet érdemel még az egyes országokkal a légi fuvarozók biztonsági teljesítményének témájában kialakult folyamatos párbeszéd.  Például a biztonsági előírások betartásában bekövetkezett bizonyított javulást követően a Bizottság szorosan nyomon fogja követni több olyan orosz légitársaság teljesítményét, amelyekre az orosz hatóságok működési korlátozásokat szabtak ki.   Ezenkívül erőfeszítéseikért elismerést kapnak Indonézia, Gabon, Ukrajna és Angola polgári légiközlekedési hatóságai, hiszen számottevően javult az ezekben az országokban általuk biztosított repülésbiztonsági felügyelet színvonala és szoros együttműködést alakítottak ki a Bizottsággal.  A Zambia és Kazahsztán légiközlekedési hatóságai által megvalósított felügyelet rendszerében azonosított biztonsági hiányosságok az említett két ország valamennyi fuvarozójának működési tilalom alá helyezéséhez vezettek, ez alól – a Közösségbe üzemeltetett járatai tekintetében előírt szigorú korlátozások mellett – kivételt képez a kazah Air Astana fuvarozó. Mindamellett a lista mostani és korábbi változataiban említésre került légi fuvarozókat változatlanul fokozott földi ellenőrzéseknek vetik alá a közösségi repülőtereken, így biztosítva, hogy azok folyamatosan megfeleljenek a vonatkozó biztonsági előírásoknak.  Mától a közösségi listán a következők szerepelnek: 9 olyan egyéni fuvarozó, amelyek Európai Unióban folytatott működése vonatkozásában teljes tilalom van érvényben – Air Koryo (Koreai Népi Demokratikus Köztársaság, KNDK), Air West (Szudán), Ariana Afghan Airlines (Afganisztán), Siem reap Airways International (Kambodzsa), Silverback Cargo Freighters (Ruanda), Motor Sich, Ukraine Cargo Airways, Ukrainian Mediterranean Airlines és Volare (Ukrajna);  12 ország valamennyi (246) fuvarozója – Angola, Benin, Kongói Demokratikus Köztársaság (KDK), Egyenlítői Guinea, Gabon (a három, korlátozások és feltételek mellett üzemelő fuvarozó kivételével), Indonézia (a listáról levett négy fuvarozó kivételével), Kazahsztán (a korlátozások és feltételek mellett üzemelő egy fuvarozó kivételével), a Kirgiz Köztársaság, Libéria, Sierra Leone, Szváziföld és Zambia;  7 légi fuvarozó, amelyek működése csak korlátozásokkal és meghatározott feltételek betartása mellett engedélyezett – TAAG Angola Airlines, Air Astana (Kazahsztán), Gabon Airlines, Afrijet és SN2AG (Gabon), Air Bangladesh és Air Service Comores (Comore-szigetek).  A Nemzetközi Polgári Repülési Szervezet (ICAO) által végzett biztonsági ellenőrzések a működési tilalom kiszabásakor figyelembe vett egyik alapvető tényezőnek és a közös követelmények egyikének is számítanak.  Az ICAO-val ezen a területen folytatott együttműködés intenzitásának fokozása ezért kulcsfontosságú.  Ez volt a Bizottság alelnöke, Antonio Tajani és az ICAO Tanácsának elnöke, Roberto Kobeh Gonzalez közötti július 9-i találkozó központi témája is.  A szabályok működéséről szóló, a tervek szerint ez év során nyilvánosságra hozandó jelentés a nemzetközi dimenzió fokozásával kapcsolatos javaslatokat is fog tartalmazni.
