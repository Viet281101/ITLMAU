IP/09/1043  Brüsszel, 2009. június 26. 2009. június 26. – Nemzetközi Kábítószer-ellenes Nap – az európai kábítószerügyi fórum elindítása  Tudta-e, hogy az Európai Unióban körülbelül 12 millióan fogyasztanak – vagy fogyasztottak már valamikor – kokaint?  Tudta-e, hogy átlagosan óránként egy európai polgár hal meg túladagolásban?  Tudta-e, hogy Európában évente 7–8 ezren halnak meg kábítószer-fogyasztás következtében?  E súlyos kábítószer-problémák kezelésére az Európai Bizottság ma új tudatosságnövelő és tájékoztató kezdeményezést indított, az európai kábítószerügyi fórumot, amelynek elsődleges célja, hogy megmozgassa a társadalmat és növelje a kábítószerekkel kapcsolatos tudatosságot az Európai Unióban.   Az európai kábítószerügyi fórum célja, hogy a megosztott felelősség elvére építve mindenkit – csoportokat, egyéneket, szakembereket és a társadalom minden tagját – arra ösztönözzön, hogy írásban vállaljon kötelezettséget a kábítószer-probléma valamilyen módon történő kezelésére.  A mai napon Jacques Barrot, a Bizottság alelnöke, Nikos Aliagas újságíró/tévésztár és Jerzy Owsiak újságíró/társadalmi aktivista jelenlétében, mintegy 120 uniós érdekelt részvétele mellett nagy nyilvánosságot kapó esemény keretében indította hivatalosan útjára az európai kábítószerügyi fórumot.  Jacques Barrot alelnök, a jogérvényesülésért, a szabadságért és a biztonságért felelős biztos kijelentette:  „Az EU kábítószerekkel kapcsolatos új cselekvési tervének (2009–2012) egyik fő célja, hogy az európai szervezeteket és polgárokat aktív szerepvállalásra ösztönözze. E terv egyik fontos intézkedése a kábítószerügyi fórum.  A fórum segítségével mindennapi tevékenységükben közelítjük meg az európaiakat, eszközt kínálva nekik arra, hogy kifejezzék véleményüket és szerepet vállaljanak.”  Eddig 21 szervezet és személy vállalt írásos kötelezettséget a fórum munkájában való részvételre:     Association des Parents d'Elèves de l'Ecole Européenne de Bruxelles I (Belgium)     Ciprusi Kábítószer-ellenes Tanács (Ciprus)   ETHIAS (Belgium)   FESAT- European Foundation of Drug Helplines (EU)   FNAPT- Fédération Nationale de Prévention Toxicomanies (Franciaország)   Fondazione Villa Maraini (Olaszország)   Foundation la Caixa (Spanyolország)   WOSP Alapítvány – a Karácsonyi Jótékonyság Alapítvány nagyzenekara – Jerzy Owsiak (Lengyelország)   FPAT – a kábítószer-függőség megelőzését szolgáló társadalmi intézmények szövetsége (Portugália)    ICOS – International Council on Security and Development (EU)   Le Phare, familles face à la drogue (Franciaország)   London Drug Policy Forum (Egyesült Királyság)   Blagojevgrád kábítószer-függőség elleni helyhatósági tanácsa (Bulgária)   Peitenger Jugendhaus-ASBL (Luxembourg)   PREV CENTRUM (Cseh Köztársaság)   PREVNET (EU)   Qrendi cserkészcsapat (Málta)   TIIMI magazin (Finnország)   YSPDB-Youth Society for Peace and Development of the Balkans (Bulgária)   „WOCAD" – „Women's Organisations Committee on Alcohol and Drug issues" (Svédország)   EMCDDA – Kábítószer és Kábítószer-függőség Európai Megfigyelőközpontja    Mától kezdve használhatják a fórumot európai egyének és szervezetek, így európai dimenziót és láthatóságot biztosíthatnak munkájuknak annak vizsgálatán keresztül, hogy milyen módon fokozhatnák napi tevékenységük, társadalmi felelősségük és környezetük segítségével a kábítószerekkel kapcsolatos tudatosságot és kötelezettségvállalást, illetve csökkenthetnék a kábítószerekkel való visszaélés kockázatait.  Az Európai Bizottság a  www.action-drugs.eu  címen várja az Európa bármely szintjén indított olyan konkrét és kreatív kezdeményezéseket, amelyek pozitívan befolyásolják a kábítószerekkel kapcsolatos viselkedést, és fokozzák a kábítószerekkel, illetve a velük való visszaélés veszélyeivel kapcsolatos tudatosságot. Barrot alelnök tevékenységéről a következő internetes oldalon további információk állnak rendelkezésre:    http://ec.europa.eu/commission_barroso/barrot/welcome/default_en.htm
