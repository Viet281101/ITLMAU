IP/09/57
Brüsszel, 2009. január 15.Tejpiac: a Bizottság további
intézkedéseket javasol a tejágazat
támogatásáraA tej és a tejtermékek árainak
közelmúltbeli hirtelen esését követően Mariann
Fischer Boel mezőgazdasági biztos ma ígéretet tett a piacot
támogató új intézkedések
bevezetésére. A Bizottság jövő héten újra
bevezeti az export-visszatérítést a vaj, a sajt, a teljes és
a sovány tejpor esetében. A vaj és a sovány tejpor
márciusban kezdődő intervenciós felvásárlása
kapcsán a Bizottság szükség esetén vállalja, hogy
rendszeres pályázatok útján az előre meghatározott
mennyiségnél többet vásárol. Novemberben a
Bizottság újból bevezette a vaj
magántárolását 2009. január 1-jei hatállyal
– a decemberben termelt vajra vonatkozóan is. Ezzel az
intézkedéssel a magántárolásra a szokásosnál
korábban nyílt lehetőség.
„A tejárak csökkenésének mértéke az
elmúlt hónapokban sokakat meglepett” – mondta Fischer Boel
biztos. „A különböző tagállamokba tett
utazásaim során sok termelővel beszéltem; az aggodalmuk
egyértelmű. Itt az idő, hogy az Európai Unió
segítsen. Az agrárpolitika állapotfelmérése során
bevezetett változások nagy lendületet adnak majd a
tejágazatnak, de cselekvésre most van szükség, mert az
állapotfelmérés hozta változások csak a
következő idénytől alkalmazandók. Őszintén
hiszem, hogy a ma általam javasolt intézkedések jelentős
mértékben stabilizálják a tejpiacot.” 
A tej és a tejtermékek 2007-ben és 2008 elején
bekövetkezett példátlan mértékű
áremelkedését követően mostanra a tejpiaci helyzet
teljesen megfordult. Mivel a világpiacon növekedett a
kínálat a belső piacon pedig csökkent a kereslet, a
tejtermékek piaci ára az intervenciós szint közelébe,
sőt az alá esett vissza. Ugyanígy alakul a termelőknek
fizetett tejár, amely már jelentősen csökkent és
még további csökkenése várható.  
Az intervenciót illetően a vaj és a sovány tejpor
felvásárlása március 1-jén indul újra (a
termelés februártól kezdődően jogosult a
felvásárlásra) és augusztus végéig
folytatódik. Az első 30 000 tonna vajat és 109 000
tonna sovány tejport előre meghatározott áron
(intervenciós áron) vásárolják fel. Ez a
vajmennyiség várhatóan igen gyorsan kimerül, ezért
szükség lesz a piac e korláton felüli
támogatására is. Az állapotfelmérés során
meghatározottaknak megfelelően további mennyiségek
fogadhatók, kéthetenkénti pályázatok keretében
rögzített áron. Fischer Boel biztos jelezte szervezeti
egységei felé, hogy amennyiben elérik a vaj esetében a
30 000 tonnás és a sovány tejpor esetében a
109 000 tonnás korlátot, erről az
intézkedésről határozatot terjesztenek az
irányítóbizottság elé annak érdekében, hogy
elkerülhető legyen az intervenció felfüggesztése ebben
az alacsony árakkal jellemzett időszakban.
Itt az idő az export-visszatérítési eszköz
újraindítására is. A világpiacon hosszú ideig
jellemző magas árak vezettek 2007 júliusától az
export-visszatérítések felfüggesztéséhez. Most,
hogy a világpiaci árak az uniós intervenciós és piaci
árak alatt vannak, exportőreink már nem versenyképesek. Ezt
a helyzetet súlyosbítják a pénzügyi illetve
hitelválságból eredően már fennálló, az
exportőreinket érintő nehézségek. Az
export-visszatérítések nem csak a vaj és a sovány
tejpor esetében, hanem minden, a múltban jogosult tejterméket
– főként a teljes tejport és a sajtot –
érintően indulnak újra. A vajra és a sovány tejporra
vonatkozó visszatérítéseket pályázatok
útján határozzák meg, a következő
ajánlattételről jövő héten döntenek. A
rendszer hatékonyságának javítása érdekében a
jelenlegi egy alkalommal szemben havonta kétszer kerül sor
pályáztatásra.
A korábbi gyakorlatnak megfelelően az
export-visszatérítések alkalmazása a
WTO-megállapodásokban foglalt jogainkkal és
kötelezettségeinkkel összhangban történik. A
visszatérítések konkrét szintje a kereskedelemtől
beérkező ajánlatoktól függ, amelyeket a szokásos
objektív kritériumok alapján bírálunk el annak
biztosítása érdekében, hogy csak a szükséges
mértékben kerüljön sor visszatérítésre.
Ezekkel az intézkedésekkel a Bizottság egyértelműen
jelezni kívánja a tejtermelők és a tejipar
számára, hogy a Bizottság készen áll a
rendelkezésre álló eszközök teljes
mértékű kihasználására a piac és a
termelők jövedelmének támogatása
érdekében.
