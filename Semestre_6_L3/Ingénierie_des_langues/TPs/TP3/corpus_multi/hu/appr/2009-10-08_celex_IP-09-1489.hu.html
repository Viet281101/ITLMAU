IP/09/1489 Brüsszel, 2009. október 8.  Immár 28 európai vállalkozás kötelezte el magát amellett, hogy több nőt vonjon be a technológiai ágazatba  Az Európai Bizottság a mai napon üdvözölte az európai technológiai vállalkozások növekvő elkötelezettségét aziránt, hogy több nőt vonzzanak az informatikai és kommunikációs technológiák (IKT) területére.  Mindössze hat hónappal azt követően, hogy az Európai Bizottság útjára indította a nők IKT-szektorbeli munkavállalásával kapcsolatos bevált gyakorlat alapján készült kódexet   (     IP/09/344     )   , a kezdeti 5-ről immár 28-ra (azaz több mint ötszörösére) emelkedett azon aláírók száma, akik amellett kötelezték el magukat, hogy a távközlési, technológiai és internetes ágazatban végzett tanulmányokra és karrierépítésre bátorítják a fiatal nőket.  A Bizottság a mai napon ugyancsak útjára indította „a nők és az IKT” elnevezésű európai adattárat, egy olyan új online eszközt, amely összegyűjt minden, a nőkhöz és az IKT-hez kapcsolódó európai uniós tevékenységekre és állásokra vonatkozó információt.  „Elismeréssel adózom az IKT-ágazat és különösen a magatartási kódexet aláíró 28 vállalkozás által tanúsított növekvő elkötelezettség iránt.  Mindez azt jelzi, hogy az IKT-ágazat fokozottan tudatában van annak, hogy a gazdasági növekedés és az innováció előnyeit csak abban az esetben élvezheti, illetve azokhoz csak akkor járulhat hozzá, ha foglalkozik a képzett munkaerő hiányának kérdésével, amely 2010-re várhatóan eléri a 300 ezres nagyságrendet – mondta Viviane Reding, az Európai Unió információs társadalomért és médiaügyekért felelős biztosa.  – Annak ellenére, hogy az összes európai doktori fokozat 45%-át nők szerzik meg, a műszaki, gyártási és építési területeken ugyanez az arány a fokozatszerzők negyedére csökken.  A 116 legnagyobb európai távközlési vállalkozás igazgatósági tagjainak mindössze 7%-a nő.  Több erőfeszítésre lesz szükség ahhoz, hogy e szám 2015-re megkétszereződjön, és teljesen kiaknázzuk az ágazat számára a nőkben rejlő lehetőséget.  Ezért arra kérem a teljes IKT-ágazatot, hogy ne késlekedjen a kódex aláírásával és végrehajtásával.”  A nők IKT-szektorbeli munkavállalásával kapcsolatos bevált gyakorlat alapján készült kódexet a Bizottság 2009 márciusában indította útjára, arra bátorítva a fiatal nőket, hogy az IKT-ágazatban folytassanak tanulmányokat és építsenek karriert.  A kódex az oktatásra és munkavállalásra összpontosít a nőknek szervezett nyílt napokon, mentori programokon, rugalmas munkaidőn és más olyan innovatív tevékenységeken keresztül, amelyek elősegítik a technológiai ágazat jobb megismerését és vonzóbbá tételét a nők számára.  2009. márciusi elindítását követően 28 szervezet – köztük nagyvállalatok, kis- és középvállalkozások, tanácsadói cégek, akadémiai intézmények, nem kormányzati szervezetek és hírközlési szabályozók – írta alá a kódexet.  Annak ellenére, hogy az egyetemek tudományos, műszaki és informatikai szakjain egyre több a női hallgató, a férfiak még mindig jelentős többségben vannak ezen a területen.  2006-ban a matematika és számítástudomány témában doktori fokozatot szerző összes hallgató 41%-a volt nő.  Ugyanebben az évben a doktori hallgatók 25%-a volt nő a műszaki, gyártási és építési területen.  Ugyanakkor 2006-ban a számítástechnika területén doktori diplomát szerző férfiak száma több mint háromnegyede volt a végzett hallgatók teljes létszámának.   Míg az európai nők egyre jobban értenek a számítástechnikához és az internethez, továbbra sem szűntek meg az egyenlőtlenségek.  A tudományos és műszaki területen diplomát szerző nők aránya az észtországi 44% és a hollandiai 20% között változik.  Hollandiában a 16-24 éves nők 81%-a használ napi rendszerességgel számítógépet, míg Bulgáriában csak 38%-uk; ugyanezekben az országokban a férfiak esetében ez a szám 89% és 38%.  Az Európai Unió szintjén a férfiak 38%-a és a nők csak 28%-a használja az internetet napi szinten, de a nemek közötti aránytalanság kevesebb mint hét százalékpontot tesz ki Írországban, Görögországban, Franciaországban, Portugáliában és Finnországban, valamint a 2004-ben és az azt követően csatlakozó 12 országban.   A magatartási kódexet aláíró vállalkozások és szervezetek a tudományos, technológiai és műszaki területen egyetemi tanulmányokat végző nők számának növelése mellett kötelezik el magukat, valamint vállalják, hogy tehetséges nőket toboroznak és tartanak meg a távközléshez és az internethez kapcsolódó európai ágazatokban.  Ezek a vállalkozások például mentori programokon, nyílt napokon és számítógépes táborokon keresztül próbálják felkelteni a (fiatal) nők figyelmét az ágazat iránt.   A mai napon egy új eszköz, „a nők és az IKT” elnevezésű online adattár   (     www.ictwomendirectory.eu     )   bemutatására is sor került Brüsszelben.  Az adattár három különböző területre terjed ki: technológia, közösségépítés és üzlet.  Az adattár egy helyen gyűjti össze az IKT-szektorbeli nőkkel kapcsolatos valamennyi tevékenységet, állásajánlatot, jogszabályt és statisztikát, azzal a céllal, hogy áttekintést nyújtson arról, mi is történik a területen Európában, valamint hogy együttműködést és hálózatokat hozzon létre a különböző szereplők között.  Ezer érdekelt kapott meghívást az adattárhoz történő csatlakozásra.  Háttér  A kódex célja egyrészről az, hogy az iskolás lányok és női egyetemi hallgatók érdeklődését a csúcstechnológiai ágazat felé terelje, másrészről pedig az, hogy a már e területen dolgozó nőket maradásra ösztönözze és támogassa.  A 28 aláírót a   "More women, better jobs and boosting growth"   címen, október 8-án Brüsszelben megrendezett műhely keretein belül jelentették be.  A kódexet ez idáig aláíró vállalkozások:   Alcatel-Lucent   (Franciaország),   APSCO   (Egyesült Királyság),   CISCO   ,   European Center for Women and Technology   ,   e-SKILLS   (Egyesült Királyság),   Equalitec   (Egyesült Királyság),   Google   ,   HP   ,   IMEC   (Belgium),   Infineon   ,   IT Synergy   (Egyesült Királyság),   Lebanese Telecommunication Authority   (Libanon),   Microsoft   ,   Motorola   ,   Orange France-Telecom   (Franciaország),   Panasonic   ,   Papirbredden Innovasjon   (Norvégia),   Portia   (Egyesült Királyság),   Promis@Service   (Luxemburg),   P31 Consulting   (Egyesült Királyság),   Research Council of Norway   ,   SAP   ,   Sharpe Thinking (Egyesült Királyság),   Simula   (Norvégia),   Sony Europe   ,   Steinbeis-Europa-Zentrum   (Németország),   University of Liverpool (Egyesült Királyság), és   Women in Technology   (Egyesült Királyság). A nők IKT-szektorbeli munkavállalásával kapcsolatos bevált gyakorlat alapján készült kódex aláírói:    http://ec.europa.eu/information_society/activities/itgirls/signatories/index_en.htm     Az Európai Bizottság honlapja a nőkről és az IKT-ágazatról:     www.ec.europa.eu/itgirls     „A nők és az IKT” adattára:     http://www.ictwomendirectory.eu     Videó az IKT-ágazatban dolgozó nőkről: „ICT is wicked” (Az IKT király!)     http://www.youtube.com/watch?v=Mmhe36xwS-Y
