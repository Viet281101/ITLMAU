IP/09/1717  Brüsszel, 2009. november 16.  Internetirányítási Fórum: a Bizottság üdvözli a valóban globális internet felé tett, mérföldkőnek számító lépést  A mai napon az Európai Bizottság az egyiptomi Sharm El Sheikh-ben zajló Internetirányítási Fórum alkalmából üdvözölte, hogy mérföldkőnek számító lépés történt a valóban globális (és lokális) internet megteremtése felé: bejelentették ugyanis, hogy a legfelső szintű tartományban immár a nemzetközi domainnevek is használhatók.  Az internetes domainnevekben egészen mostanáig részben vagy egészben az angol ábécé betűit kellett használni.  Az internet elsődleges névnyilvántartásának kezelését végző szervezet, az  ICANN (Internet Corporation for Assigned Names and Numbers) bejelentette, hogy a mai nappal gyorsított eljárás indul annak érdekében, hogy az országkód szerinti legfelső szintű tartományokban (amilyen például az europa.eu domain esetében a „.eu”) a nem latin betűk használata is lehetővé váljon.  Ez azt jelenti, hogy az európai – különösen a görög, a bolgár és a ciprusi – internethasználók immár saját ábécéjük betűit is viszontláthatják a domainnevekben.  Viviane Reding, az EU hírközlésért felelős biztosa mindezt a többnyelvűség szempontjából rendkívül jelentős fejleményként üdvözölte,  és kérte, hogy kerüljön meghosszabbításra a többoldalú párbeszédhez a globális internetes közösség számára egyedülálló fórumot biztosító Internetirányítási Fórum működésének időtartama.  „Fontos, hogy az online világ tükrözze a valódi világ multikulturális jellegét és soknyelvűségét.  Ezért nem elegendő, ha az internet csak angol nyelvű: arab, bolgár, görög, fárszi, hindi és kínai nyelven is elérhetőnek kell lennie.  Örömömre szolgál az ICANN azon döntése, miszerint a domainneveket megnyitja a különböző ábécék előtt.  A Bizottság már évek óta sürgeti ezt a lépést ”  – tette hozzá Reding biztos asszony.  „Európa már most a tervezettnél előrébb áll azon folyamatban, hogy a „.eu” tartományhoz tartozó domainnevekben még az év vége előtt használhatók legyenek a görög és a cirill betűk, továbbá hamarosan megvalósul az, hogy maga a „.eu” domain is létezzen görög és cirill írásmóddal.”   Az ICANN döntése nyomán az internethasználók számára lehetővé válik, hogy (az europa.eu-hoz hasonló) olyan teljes internetes domainneveket jegyeztessenek be és használjanak, amelyek az angol ábécétől (azaz az „a–z” terjedő karakterektől, illetve a 0 és 9 közötti számoktól) eltérő karakterekből állnak.  A nem latin (hanem többek között arab, kínai vagy cirill) karaktereket használó internetes domainnevek a második szintű tartományban (az europa.eu esetében ez az „ europa”) már most is léteznek, a teljes egészében nemzetközi domainnevek használata azonban mind ez idáig nem volt lehetséges.  Az ICANN azon bejelentése, hogy mostantól a helyi írásmód szerint írt o  rszágkód szerinti legfelső szintű tartományok (mint amilyen a .bg vagy a .eu) bejegyzésére vonatkozó kérelmeket is befogadja azt jelenti, hogy az internethasználók további milliói csatlakozhatnak anyanyelvükön a világhálóra.   2009 júniusában az Európai Bizottság módosí totta az internetes domainnevekre vonatkozó szabályozását, és így az EU 23 hivatalos nyelvének mindegyik karaktere használható a domainnevekben (   IP/09/1044)   . 2009. december 10-től az „.eu” domainben regisztrálni lehet olyan neveket, amelyekben olyan karakterek szerepelnek, mint például az „à”, „ą”, „ä”, „ψ” vagy „д”. Az Európai Unió állampolgárai és vállalkozásai olyan domainneveket is bejegyeztethetnek majd, amelyek nem a latin írásmódot követik – ez alapvetően fontos például a görög és a bolgár nyelvek esetében. A spanyol és baszk nyelv esetében lehetőség lesz a „ñ”, a francia, a portugál és a katalán esetében pedig a „ç” karaktert tartalmazó domainnevek bejegyzésére. Az EU emellett a lehető legrövidebb időn belül saját felső szintű nemzetközi tartománya (a „.eu”) esetében is bevezeti a nemzetközi domainneveket. A „.eu” domain alatt mostanáig több mint hárommillió latin betűs írásmódú domainnevet jegyeztek be  (   IP/09/536   ) .  Az EU az Internetirányítási Fórum (IGF) működésének meghosszabbítását kéri   Az Internetirányítási Fórum az információs társadalmi csúcstalálkozó 2003-ban és 2005-ben tartott fordulói nyomán jött létre, és feladata, hogy olyan, több érdekelt felet tömörítő, globális fórumot biztosítson, amely lehetővé teszi a kormányok, illetve a magán- és a civil szféra képviselői számára az internet irányítását érintő legfontosabb kérdések megtárgyalását. A fórum semleges, döntései nem kötelező erejűek, és arra törekszik, hogy tevékenysége ne idézzen elő átfedéseket. Az IGF 2006-ban Athénban tartott első ülését követően a második ülésre 2007-ben Rio de Janeiro-ban, a harmadikra Hyderabadban került sor, a negyedik pedig jelenleg zajlik Sharm El Sheikh-ben.  A fórum megbízatása eredetileg öt évre szólt, ami jövőre, a litvániai Vilniusban megrendezésre kerülő ötödik ülés alkalmával jár le. Ezen időpontig az ENSZ tagállamai fontolóra fogják venni a fórum eredeti megbízatásának meghosszabbítását. „Még a következő ülés előtt tárgyalásokat fogunk folytatni arról hogy az IGF 2010 után is fennmaradjon-e.  Számomra ez nem kérdés: az IGF-nek tovább kell működnie” – jelentette ki Reding biztos asszony. Előzmények  A domainnevek és az internetes címek alapvető szerepet játszanak abban, hogy az internetes kommunikáció eljusson a címzettekhez. Az internetes domainnév-rendszer (Domain Name System – DNS) globális koordinációjára vonatkozó szakpolitikák meghatározását az ICANN nevű, Kaliforniában bejegyzett nonprofit magánszervezet végzi.  1998-as létrehozása óta az ICANN az Amerikai Egyesült Államok Kereskedelmi Minisztériumával kötött, az internetes domainnév-rendszerre vonatkozó célkitűzéseket rögzítő egyetértési megállapodások alapján végezte tevékenységét. A legutóbbi egyetértési megállapodás 2009. szeptember 30-án lejárt. A megállapodások folytatásaként az ICANN és az Amerikai Egyesült Államok között kölcsönös kötelezettségvállalások léptek életbe.  2009 júniusában a Bizottság az ICANN részéről fokozott elszámoltathatóságot sürgetett és hangsúlyozta annak fontosságát, hogy a szervezet irányításában nagyobb mértékben vegyenek részt a nem USA-beli érintettek (   IP/09/951   ). Szeptember végén az Egyesült Államok bejelentette az ICANN reformját. A Bizottság elvben üdvözölte az új intézkedéseket (   IP/09/1397   ).  Az ICANN régóta dolgozik a felső szintű nemzetközi domainnevek megvalósításán, és 2009. november 16-án bejelentette a országkód szerinti felső szintű domainekre vonatkozó gyorsított eljárás elindítását. A .eu európai internetes domainről bővebben:    http://ec.europa.eu/information_society/policy/doteu/ Az internet irányításáról:    http://ec.europa.eu/information_society/policy/internet_gov/index_en.htm     Az Internetirányítási Fórum honlapja:    http://www.intgovforum.org      SPEECH/09/531
