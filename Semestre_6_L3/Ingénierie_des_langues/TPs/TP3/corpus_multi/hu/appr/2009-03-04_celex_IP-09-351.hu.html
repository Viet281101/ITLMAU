IP/09/351
Brüsszel, 2009. március 4.A Bizottság felszólítja az
uniós vezetőket, hogy egyesítsék erőiket a
válsággal szemben, gyorsítsák fel a pénzügyi
piacok reformját, és demonstrálják globális vezető
szerepüket a G20-ak keretébenAz Európai Bizottság arra
szólítja fel az uniós vezetőket, hogy
erősítsék a gazdasági válság
leküzdésére irányuló, összehangolt európai
fellépést. Az Európai Tanács március 19–20-i
ülésére készülő közleményben a
Bizottság javasolja, hogy alapozzunk a reálgazdaságra és a
foglalkoztatásra fordított jelentős támogatási
összegekre. A Bizottság közleményében megjelenik a
pénzügyi rendszernek a de Larosière-jelentésen alapuló
átfogó reformja. A közlemény azt is megmutatja, hogy az e
nagyszabású program iránti egyértelmű és
egyesült kötelezettségvállalás hogyan nyitja meg a
lehetőséget az EU előtt arra, hogy világszinten vezető
szerepet vállaljon a G20-csoport április 2-án Londonban tartott
találkozóján.
José Manuel Barroso, a Bizottság elnöke így nyilatkozott:
„Az Európai Tanács tavaszi ülésének
erőteljesen azt kell közvetítenie a polgárok, a
vállalkozások és a világ felé, hogy igenis, a
válságból van kiút. Igen, Európa egységben,
magabiztosan és elkötelezetten küzd azért, hogy e
harcból győztesen kerüljön ki. Összehangoltan és
erélyesen végre kell hajtanunk a jóváhagyott
gazdaságélénkítési tervet. Teljes mértékben
ki kell aknáznunk az egységes piac előnyeit. Arra
kérjük ma az uniós vezetőket, hogy állapodjanak meg egy
átfogó cselekvési tervben annak érdekében, hogy minden
erőnkkel megvédhessük polgárainkat a
munkanélküliségtől; hogy a de Larosière-jelentés
alapján megtisztítsuk a pénzügyi piacokat; és hogy a
G20-ak londoni találkozójának közeledtével
lehetővé tegyük Európa számára, hogy
példát mutasson és meggyőzően lépjen
fel.”
A bankrendszer
A Bizottság közleményében először
áttekinti a 2008 ősze óta foganatosított
intézkedéseket, amelyekkel sikerült elkerülni az
európai bankszektor jelentős meggyengülését,
ezáltal pedig számtalan csődöt és
elbocsátást. A Bizottság gyors cselekvésre sürgeti a
tagállamokat, hogy helyreálljon a bizalom, és ismét
beinduljon a banki hitelezés folyamata. Ezt különösen
segíti, ha a tagállamok végrehajtják a Bizottság
által február 25-én kiadott, az értékvesztett
eszközöknek a bankok mérlegéből történő
eltávolításáról szóló
útmutatást.
Pénzügyi szabályozás és felügyelet
A Bizottság támogatja a de Larosière csoport által
meghatározott alapelvek végrehajtását, és arra
kéri az uniós vezetőket, hogy ők is tegyenek így. A
Bizottság olyan felügyeleti rendszer létrehozását
szorgalmazza, amely uniós szinten hathatósabb ellenőrzést
biztosít, ugyanakkor fenntartja a nemzeti felügyeletek pontosan
körvonalazott szerepét. A Bizottság támogatja a csoport azon
javaslatát, hogy a rendszerben rejlő kockázatok
azonosítására és kezelésére hozzanak létre az
EKB égisze alatt egy korai előrejelző szervet. Szintén
támogatja a csoport azon ajánlását, hogy Unió-szerte
azonos szabályozási elveket alkalmazzanak. 
Áprilisban a Bizottság ismerteti a jelenleg tervezés alatt
álló, a fedezeti alapokra, a magántőkére és a
díjazási struktúrákra vonatkozó
kezdeményezéseit. Hatásvizsgálatot követően
részletes menetrendet nyújt be az Európai Tanács
júniusi ülésén a de Larosière-jelentésen
alapuló további intézkedésekről. Ősszel a
Bizottság javaslatokat tesz az új felügyeleti keretre és az
alábbi kérdések megoldására: likviditási
kockázat és túlzott tőkeáttétel, a betétesek
és biztosítási kötvénytulajdonosok védelmének
további erősítése és a jogsértők hatásos
büntetése.
A reálgazdaság
A közlemény rámutat az európai
gazdaságélénkítési terv első pozitív
hatásaira. A gazdaságnak európai és nemzeti
intézkedéseken, valamint automatikus stabilizáló
mechanizmusokon keresztül nyújtott átfogó fiskális
támogatás összege a 2009–2010-es időszakban meghaladja
a GDP 3,3%-át. Mellékletben áttekintünk 500 nemzeti
intézkedést; megállapítható, hogy azok
nagyjából összhangban állnak azzal az elvvel, hogy a
gazdaságélénkítési intézkedéseket
megfelelő időben, célzottan és átmeneti időszakra
szólóan kell megvalósítani.
A Bizottság felhívja az uniós vezetőket, hogy a
további cselekvés céljából fogadjanak el olyan
egyértelmű elveket, amelyek összhangban állnak az
egységes piac, a világszerte nyitott kereskedelem, az alacsony
szén-dioxid-kibocsátású gazdaság kialakítása
és az állami pénzügyek fenntartható helyzetének
mielőbbi visszaállítása követelményeivel.
A Bizottság ismételten felhívja a tagállamokat arra, hogy
állapodjanak meg az energiahálózatok
összekapcsolására és a szélessávú
hálózatra fordítandó 5 milliárd euró
összegű célzott beruházásról.
 Foglalkoztatás
A Bizottság azt kívánja a tagállamoktól, hogy
fokozzák a társadalmi kirekesztettség és a
munkanélküliség (amely – az 1990-es évek óta
először – 2010-re elérheti a 10%-ot) elleni
erőfeszítéseiket. Ezen erőfeszítések
segítségével fenntartható a kereslet, és
megelőzhetők a további elbocsátások, ezért a
nemzeti ösztönző tervek középpontjában kell
állniuk. A Bizottság felhívja a tagállamokat, hogy
alkalmazzák a következő módszereket: pénzügyi
támogatás a rövidített munkaidővel kapcsolatos
átmeneti megállapodásokra, a munkanélküli segélyek
növelése, a munkaadók nem bérjellegű
költségeinek csökkentése, valamint a
készségfejlesztésbe és átképzésbe való
fokozott beruházás. Uniós szinten a Bizottság szorgalmazza a
javaslat gyors elfogadását, hogy azonnal növelhesse 1,8
milliárd euróval az Európai Szociális Alap keretében
folyósított előlegkifizetések összegét.
A Bizottság ütemtervet határoz meg a májusban
Prágában tartandó európai foglalkoztatásügyi
konferenciára vonatkozóan is. A konferencia célja, hogy
további konkrét intézkedésekről állapodjanak meg
egyrészt a már létező munkahelyek megmentése,
másrészt a jövő ágazataiban való
munkahelyteremtés érdekében. A Bizottság a konferencia
előtt több műhelytalálkozót rendez a tagállamok
fő érintettjeivel.
A globális fellendülés támogatása és az EU
vezető szerepe
A Bizottság arra kéri az uniós vezetőket, hogy a 2008.
novemberi washingtoni találkozó sikerére alapozva (ahol a
tagállamok egységesen szólaltak fel) egyezzenek meg
néhány területben, amelyeken Európa erős vezető
szerepet játszhat és kell játszania az április 2-i londoni
G20-találkozón.
Az Uniónak egységesen kell szorgalmaznia a globális
pénzügyi és szabályozó rendszer fejlesztését,
amelynek során a következőkre kell összpontosítani:
jobb átláthatóság és
kiszámíthatóság; a pénzügyi szereplők
megfelelő szabályozása; az igazságügyi szervek
együttműködésének hiányából fakadó
nehézségek kezelése; a felügyeletre vonatkozó
nemzetközi együttműködés
élénkítése; valamint az IMF, a Pénzügyi
Stabilitási Fórum és a Világbank reformja.
Európának a globális fellendülést is
ösztönöznie kell azáltal, hogy sürgeti az eddig hozott
fiskális intézkedések globális hatásának
felülvizsgálatát, támogatja a nyitott kereskedelmet, a
londoni csúcson szorgalmazza a kereskedelemfinanszírozási
multilaterális kezdeményezés beindítását, valamint
megerősíti a millenniumi fejlesztési célok
elérésére tett washingtoni
kötelezettségvállalásokat.
Az Európai Tanácshoz intézett bizottsági
közlemény teljes szövege az alábbi linken
található: 
http://ec.europa.eu/commission_barroso/president/index_en.htm
