IP/09/1109  Brüsszel, 9 július 2009  „Légy egészséges, légy önmagad!” – A Bizottság kezdeményezést indít a fiatalok egészségéért  Androulla Vassiliou egészségügyért felelős európai biztos a mai napon kezdeményezést indított, melynek célja arra ösztönözni a f iatalokat, hogy aktívabban vegyenek részt az Európai Unió egészségügyi politikájának fejlesztésében.  A kezdeményezés nyitórendezvényére – a fiatalok egészségével foglalkozó konferenciára – 2009. július 9–10-én Brüsszelben kerül sor.  A találkozóra több mint 200, 18–25 év közötti fiatal érkezik majd Európa különböző pontjairól, hogy politikai döntéshozókkal és egészségügyi szervezetekkel kulcsfontosságú egészségügyi témákról, köztük az alkoholfogyasztásról, a dohányzásról, a droghasználatról, a testmozgásról, illetve a mentális egészségről vitatkozzanak.  A konferencia napirendjén szerepelnek majd több területet egyszerre érintő témakörök is, köztük a pénzügyi válság, az egészségügy terén tapasztalható egyenlőtlenségek, az oktatás és a média szerepe.  Az Európai Ifjúsági Fórum közreműködésével szervezett eseményhez többnyelvű honlap is kapcsolódik, amely az Európai Unió egészségügyi portáljáról érhető el. A webhelyen interaktív fórum működik, melynek segítségével a fiatalok megoszthatják egymással egészségügyi kérdésekkel kapcsolatos véleményüket. A konferencia meghívott előadói között szerepel Laurentien holland hercegnő, Martin Hirsch francia ifjúságügyi kormánybiztos, Nata Menabde, az Egészségügyi Világszerezet európai régiójának helyettes igazgatónője és Tine Radinja, az Európai Ifjúsági Fórum elnöke. A konferencia ülésein a fiatalok is szót kapnak majd. A közönség széleskörű bevonása érdekében az eseményt élő internetes adás közvetíti.  Androulla Vassiliou, az EU egészségügyi biztosa a konferencia kapcsán e lmondta: „Az Unióban élő fiatalok ma minden eddiginél jobb egészségnek örvendenek, bizonyos jelek azonban aggodalomra adnak okot, ugyanis túl sok fiatal vesz fel olyan magatartási formákat, amelyek hosszú távon csökkentik az esélyt arra, hogy egészségben és produktívan éljék le életüket: az egészségtelen életvitel miatt jövőjük kerül veszélybe. Célom, hogy arra ösztönözzem a ma fiataljait: törődjenek egészségükkel, működjenek együtt a politikai döntéshozókkal, és adjanak hangot egészségügyi kérdésekkel kapcsolatos véleményüknek.” Az ifjúság egészségének megőrzését célzó kezdeményezés az alábbiak megvalósítására szolgál:   a fiatalokat fokozottabb mértékben bevonni az EU egészségüggyel kapcsolatos politikáinak kialakításába;    növelni a fiatalok szerepét a döntéshozatali eljárásban;    más uniós és tagállami szintű szakpolitikai területeket is bevonni a fiatalok egészségének megóvására irányuló megelőzési programok végrehajtásába;   támogatni a fiatalok egészsége érdekében indított tagállami kezdeményezéseket.    A kezdeményezés szükségességét bizonyítja az a Generation Europe által készített felmérés is, mely során a megkérdezettek 52%-a állította: nem tudott arról, hogy az Európai Unió szakpolitikai szinten foglalkozik a fiatalok egészségvédelmével. Amikor arról kérdezték a fiatalokat, hogyan tudnának hozzájárulni a politikai döntéshozatalhoz az egészségügy terén, 41%-uk a megoldást a döntéshozókkal való kapcsolat közvetlenebbé tételében látta, míg 40%-uk a kommunikációs csatornák hatékonyságának növelését javasolta. A „Légy egészséges, légy önmagad” kezdeményezés honlapja  A fiatalok egészségének javítását célzó fellépés részeként a Bizottság „   Légy egészséges, légy önmagad!   ” címmel honlapot hozott létre. Az EU egészségügyi portáljáról elérhető, 22 nyelvű webhely három fő részre tagolódik: az első a konferenciával, a második a fiatalok egészsége kapcsán meghirdetett versennyel foglalkozik, a harmadik pedig az Európai Ifjúsági Fórum által moderált blognak ad helyet, ahol a fiatalok tapasztalataikat is megoszthatják egymással.  A művészeti verseny eredményhirdetésére a július 9-i konferencián kerül sor.  Háttér  Az EU már régebben is indított olyan kezdeményezéseket ezen a területen, melyekbe a fiatalokat is bevonta. Ilyen volt például az Ifjúsági Fórum közvetítésével lebonyolított, HELP nevet viselő uniós kampánysorozat, amely a dohányzás megelőzésére irányult. A fellépés keretében a fiatalok kiáltványt is megfogalmaztak, amelyben rögzítették, mely intézkedéseket tartják alkalmasnak a dohányzás káros hatásainak megelőzésére. A Táplálkozás, Testmozgás és Egészség Európai Uniós Platform is számos olyan, egészségfejlesztésre irányuló programot indít, melynek célcsoportja az ifjúság. Az ifjúság egészségének megőrzését célzó kezdeményezés a fent említett fellépésekre kíván építeni. További tájékoztatást nyújtó honlapok: A „Légy egészséges, légy önmagad!” honlapja (részletes tájékoztatás az ifjúság egészségének megőrzését célzó kezdeményezésről és a konferenciáról, kapcsolódó háttérdokumentumok):    http://health.europa.eu/youth     Európai Ifjúsági Fórum:   http://www.youthforum.org/    Az Egészség- és Fogyasztóügyi Főigazgatóság honlapja az egészséget befolyásoló tényezőkről:    http://ec.europa.eu/health/ph_determinants/healthdeterminants_en.htm       MEMO/09/     326
