IP/09/1315  Brüsszel, 2009. szeptember 15. A Bizottság útjára indítja az európai mesterszintű fordítóképzés hálózatát  Az Európai Bizottság ma közzétette azon egyetemi képzési programoknak a listáját, amelyeket az idén márciusban meghirdetett felhívás nyomán beválasztottak az európai mesterszintű fordítóképzés (European Master's in Translation, EMT) hálózatába.  Az egyetemi közösség nagyon pozitívan fogadta a Bizottság kezdeményezését.  Huszonnégy tagállamból és három EU-n kívüli országból nem kevesebb mint 93 mesterszintű fordítóképző program jelentkezett a felhívásra, és ezek közül 34-et választottak be az EMT-hálózatba az első négyéves időszakra.  2010-ben újabb felhívást fognak közzétenni.  A hálózat a résztvevő egyetemek legjobb gyakorlatára irányuló cserét kívánja elősegíteni, valamint végső soron azt, hogy megerősítsék az oktatási szabványokat, és kialakítsák a hozzáértő fordítók igazi európai piacát.  „Európában minden nyelvből magas színvonalú egyetemi fordítóképzésre van szükség a hozzáértő fordítók kínála tának biztosításához.  Szükség van rájuk a tágabb értelemben vett többnyelvű kommunikáció virágzásához is.” – jelentette ki Leonard Orban, a többnyelvűségért felelős európai biztos.  Hozzátette, hogy „az EMT-hálózat hozzá fog járulni a fordítóképzés színvonalának emelkedéséhez az Unióban, továbbá ösztönözni fogja a fordítóképzést nyújtó egyetemek közötti együttműködést és tapasztalatcserét.”   Az EMT-hálózatához való csatlakozás lehetősége nyitva állt az Európai Unió minden olyan felsőoktatási intézménye előt t, amelyek mesterszintű fordítóképzést nyújtanak.  A felhívást idén márciusban tették közzé, a határidő május 31-én járt le.  A pályázatokat egyetemi szakértők értékelték.  A kezdeti tagság négy évre szól, a kiválasztott képzési programok ezalatt használhatják az „EMT-hálózat tagja” megjelölést.  A második pályázati kör meghirdetését 2010 végére tervezik.  Az elképzelések szerint az EMT idővel a felsőoktatási intézmények által nyújtott fordítóképzések minőségi tanúsítványává válna.   Az EMT-projektet 2005-ben az Európai Bizottság Fordítási Főigazgatóságának kezdeményezésére indították útjára, majd az egyetemi szféra fordítási szakértőivel szoros együttműködésben fejlesztették tovább.  Az oktatási módszerek és a tapasztalatok egymás közötti megosztásának ösztönzése érdekében az összes pályázó – sikeres és sikertelen egyaránt – meghívást kap az EMT-hálózat első találkozójára, amire Brüsszelben kerül sor 2009 decemberében.  Ez a rendezvény egyben a hálózat alakuló ülése is. A sikeres fordítóképző programok listája az alábbi címen érhető el:    http://ec.europa.eu/dgs/translation/programmes/emt/network/index_en.htm   .  Az EMT-projekttel kapcsolatos további információk:    http://ec.europa.eu/dgs/translation/programmes/emt/index_en.htm
