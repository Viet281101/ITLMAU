IP/09/1523  Brüsszel, 2009. október 15. Szabadkereskedelmi megállapodás parafálása az EU és Dél-Korea által  Az EU kereskedelmi biztosa, Catherine Ashton, és Korea kereskedelmi minisztere, Kim Dzsong Hun tegnap parafálta azt a szabadkereskedelmi megállapodást, amely az Unió történetében a maga nemében az eddigi legfontosabb, harmadik orszá ggal kötött szerződés.  A megállapodás, amely a kereskedelmi kapcsolatok várható bővülése következtében mintegy 19 milliárd euró értékű forgalmat is jelenthet, gyakorlatilag valamennyi vámot megszüntet a két gazdaság között, továbbá lebont számos nem vámjellegű akadályt is.  A megállapodás a szolgáltatások és beruházások terén lehetővé teszi a bejutást új piacokra.  A megállapodás nagy előrelépést jelent ugyanakkor a szellemi tulajdonjog, a beszerzések, a versenypolitika, valamint a kereskedelem és a fenntartható fejlődés terén is.  A szabadkereskedelmi megállapodás – együtt egy új keretmegállapodással – az Unió és Dél-Korea kapcsolatainak jelentős mértékű javulását tükrözi.  A megállapodás parafálását követően Ashton biztos a következőket nyilatkozta Brüsszelbe n:  „Az EU történetében ez az első, 21. századi szabadkereskedelmi megállapodás, jellemzője pedig, hogy szoros gazdasági kapcsolatokat létesít egy másik fejlett gazdasággal.  A megállapodás új piaci lehetőségeket biztosít az európai vállalatoknak a szolgáltatási, feldolgozóipari és mezőgazdasági ágazatban.  Különösen nagy ennek a jelentősége a jelenlegi gazdasági helyzetben, hiszen segíti, hogy megküzdjünk a gazdaság lassulásával, illetve új munkahelyeket is teremt.”  A szerződés egyik nagy előnye az Európai Unió szemszögéből az, hogy lehetővé teszi a Korea felé irányuló exportot terhelő 1,6 milliárd eurónyi vám gyors felszámolását.  A megállapodás foglalkozik továbbá olyan jelentős, nem vámjellegű akadályok felszámolásával is, mint az európai ipar érdekei szempontjából jelentős gépjárműgyártásra, gyógyszeriparra és fogyasztói elektronikára vonatkozó szabályzásokkal és szabványokkal.  Várhatóan az olyan szolgáltatások, mint például a telekommunikáció, a környezetvédelmi, a pénzügyi és a hajózási szolgáltatások részesülnek a legnagyobb haszonból, amit kiegészít Korea vállalása, hogy jelentős mértékű liberalizálást is végrehajt a felsorolt ágazatokban.   A szabadkereskedelmi megállapodás parafálása azt jelzi, hogy egy jogi szempontból véglegesnek tekinthető szöveggel – amelyet az Európai Bizottság 2010 elején hivatalosan is benyújt a tagállamoknak – lezárják a tárgyalások végét.  Miután a megállapodást az EU elnöksége és a Bizottság aláírja, a szöveg az Európai Parlament elé kerül jóváhagyásra.  A megállapodás hatályba lépése eszerint 2010 második felében várható.  Előzmények  Az Unió és Dél-Korea közötti kereskedelmi forgalom 2008-ban mintegy 65 milliárd eurót jelentett.  Jelenleg az EU kivitele Koreához képest kisebb, bár a trendek arra utalnak, hogy a koreai piac jelentős bővülési lehetőséget kínál.  Így például az uniós személygépkocsi-értékesítés értékesítési egységben 78 %-os (értékben 39%-os) növekedést mutatott 2005 és 2008 között.  Az olyan termékek, mint a vegyi anyagok, gyógyszerek, autóalkatrészek, ipari berendezések, cipők, orvosi felszerelések, nemvas fémek, valamint a vas és acél, továbbá a prém, fa, kerámia és üveg esetében az EU komoly kereskedelmi többlettel bír.  Hasonlóképpen, Korea a mezőgazdasági termékek esetében is egyike az uniós gazdák szempontjából legértékesebb exportpiacoknak, az évi egymilliárd eurót meghaladó értékesítéssel.  A szolgáltatások terén az EU 3,3 milliárd eurós többlettel zár Koreával szemben; a 2007-es adatok szerint 7,2 milliárdnyi export állt szemben 3,9 milliárdnyi behozatallal.  A szabadkereskedelmi megállapodásra vonatkozó részletesebb információ a memóban olvasható.    MEMO/     09/452
