IP/09/594
Brüsszel, 2009. április 20.Fogyasztóvédelem:
Növekedést mutat a felderített veszélyes termékek
száma a 2008-ra vonatkozó RAPEX-jelentés
szerint16%-kal nőtt 2008-ban az uniós
piacról kivont veszélyes termékek száma 2007-hez
viszonyítva – derül ki az Európai Bizottságnak a nem
élelmiszer-ipari fogyasztói termékekre vonatkozó
sürgősségi riasztórendszerről (RAPEX) ma
közzétett éves jelentéséből. A bejelentések
számának 1605-ről (2007-es adat) 1866-ra való
emelkedése arról tanúskodik, hogy a RAPEX-rendszer
kapacitása – az Európai Bizottság és a tagállamok
jelentős ráfordításait és képzésekre
fordított beruházásait követően – 2008-ban is
nagymértékben nőtt. Az európai vállalatok komolyabban
veszik a fogyasztói termékek biztonságát érintő
feladataikat, és a nem biztonságos termékeket gyorsabban
visszahívják a piacról. A 2008-ban tett bejelentések is
többnyire játékokra és gyermekeknek szánt
termékekre (például kerékpárok, bébikompok,
járókák és cumik), valamint elektromos berendezésekre
és gépjárművekre vonatkoztak. A kínai eredetű
termékekre vonatkozó, a RAPEX-en keresztül tett bejelentések
száma nőtt (a 2007-es 52%-os arány 2008-ban 59%-ra emelkedett).
Mindez annak tulajdonítható, hogy a piacfelügyeleti
hatóságok az ismerten nagyobb kockázatot jelentő
termékkategóriákra összpontosítanak. A jelentésben
bemutatott eredmények meghatározzák a
termékbiztonsággal kapcsolatban európai szinten folytatott munka
irányát, és az EU és Kína közötti,
fokozottabb termékbiztonsági együttműködés
keretében Kínában folytatott nyomonkövetési
vizsgálatokhoz fognak vezetni.
Meglena Kuneva fogyasztóvédelmi biztos nyilatkozata szerint:
„A ma megjelent jelentés egyértelmű üzenete az, hogy
nem ülhetünk nyugodtan a babérjainkon, amikor a fogyasztók
biztonságáról van szó. A legnagyobb kihívás
2009-ben annak garantálása, hogy a termékbiztonság
kérdése a pénzügyi válság idején se szoruljon
háttérbe, a vállalatok továbbra is betartsák a
vásárlókkal szembeni kötelezettségeiket, és a
tagállamok elegendő forrást biztosítsanak a szabályok
betartatására. A biztonság nem luxus. Ez a jelentés
világos képet ad az előttünk álló fő
kihívásokról, és félreérthetetlen üzenete az,
hogy nem engedhetjük meg magunknak, hogy a biztonsági
kérdések terén költségmegszorítási
intézkedéseket rendeljünk el, vagy takarékoskodni
próbáljunk. Épp ellenkezőleg, a gazdasági
válság idején, amikor a fogyasztók vásárlás
során leginkább az árakat tartják szem előtt,
fokozottabb erőfeszítésekre és a szokásosnál is
szigorúbb felügyeletre van szükség.” 
A bejelentett veszélyes termékek száma egyre
nő
A RAPEX-rendszeren keresztül terjesztett bejelentések száma
fokozatosan nő 2004 óta, amikor is a RAPEX jogalapját
jelentő, általános termékbiztonságról
szóló irányelvet a tagállamok átültették
nemzeti jogukba. Öt év alatt a bejelentések száma
megnégyszereződött: míg 2004-ben 468 bejelentés
érkezett, 2008-ban ez a szám 1866-ra nőtt. 2007-hez képest
2008-ban 16%-kal több bejelentést tettek. 
A RAPEX-bejelentések növekedése arra vezethető vissza,
hogy a nemzeti hatóságok hatékonyabban hajtatják végre
a termékbiztonsági előírásokat, a
vállalkozások jobban ismerik kötelezettségeiket,
fokozódott a harmadik országokkal való
együttműködés, és tagállamok számos, a
Bizottság által koordinált hálózatépítő
tevékenységben részt vesznek.
Minden ország részt vesz a RAPEX-ben
Valamennyi EU-tagállam részt vett a RAPEX-rendszerben azáltal,
hogy a veszélyesként újonnan beazonosított termékeket
bejelentette, és a kapott információknak megfelelő
nyomonkövetési intézkedéseket hozott. Tizenkét
tagállam még fokozta is tevékenységét, és
több veszélyes terméket jelentett be, mint 2007-ben. A
legtöbb bejelentés a következő országokból
érkezett: Németország (205 bejelentés), Spanyolország
(163 bejelentés), Szlovákia (140 bejelentés),
Görögország (132 bejelentés) és Magyarország
(129 bejelentés). Az ezekből az országokból
származó bejelentések a rendszeren keresztül
küldött, komoly kockázatot jelentő termékekre
vonatkozó bejelentések 50%-át teszik ki.
A játékok, az elektromos berendezések és a
gépjárművek vezetik a listát
2008-ban csak a játékok (498 bejelentés), az elektromos
berendezések (169 bejelentés) és a
gépjárművek (160 bejelentés) a komoly kockázatot
jelentő termékekre vonatkozó bejelentések 53%-át
tették ki. Ezek az eredmények összhangban vannak a 2007-re
vonatkozó RAPEX-jelentés eredményeivel. 2008-ban 140
bejelentéssel a textiltermékek (köztük a ruházati
cikkek) szerepeltek a negyedik helyen a RAPEX-en keresztül leggyakrabban
bejelentett termékkategóriák listáján.
Nőtt a kínai eredetű termékekre vonatkozó
bejelentések száma 
A komoly kockázatot jelentő termékekkel kapcsolatban 2008-ban
a RAPEX-rendszeren keresztül tett összesen 909 bejelentés
tárgyát Kínában előállított termékek
képezték. A RAPEX-en keresztül bejelentett, kínai
eredetű termékek száma a 2007-es 52%-ról 2008-ban 59%-ra
emelkedett. A növekvő tendenciát több tényező
összefüggésében kell szemlélni: az EU egyre többet
importál Kínából, a nemzeti szintű
végrehajtási intézkedések fokozottabb mértékben
összpontosítanak kínai termékekre, hatékonyabbá
vált az EU és Kína közötti
együttműködés. 
A jelentés rámutat, hogy a (2006 szeptemberében
létrehozott) „RAPEX-CHINA” alkalmazáson keresztül
rendelkezésre bocsátott RAPEX-információk alapján a
kínai hatóságok is egyre több, a kínai piacra
vonatkozó korlátozó intézkedést hoznak. A kínai
hatóságok korrekciós intézkedéseikről egy 2007-ben
bevezetett rendszer alapján negyedévente beszámolnak a
Bizottságnak. Amióta létezik ez az alkalmazás, az AQSIQ
669 RAPEX-bejelentést vizsgált ki. A vizsgálatok
352 esetben (53%) megelőző vagy korlátozó
intézkedésekhez vezettek (pl. exporttilalom/az export
leállítása, a kínai gyártó/exportőr
szigorúbb felügyelete), amelyeket vagy az AQSIQ, vagy
önkéntes alapon a kínai gyártó/exportőr fogadott
el.
További információk: MEMO/09/167
és http://ec.europa.eu/consumers/safety/rapex/index_en.htm
