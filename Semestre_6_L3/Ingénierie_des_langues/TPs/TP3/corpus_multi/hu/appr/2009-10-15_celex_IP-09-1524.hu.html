IP/09/1524  Brüsszel, 2009. október 15  2009. évi Élelmezési Világnap:  Az EU az éhínség ellen indított világméretű küzdelem élén  A 2009. évi Élelmezési Világnap alkalmával, amelyre október 16-án kerül sor, az Európai Unió minden eddiginél elkötelezettebben támogatja annak elősegítését, hogy Földünk valamennyi részén könnyebben juthassanak élelemhez az emberek.  Az aquilai G8-találkozón tett több mint 2 milliárd eurós kötelezettségvállalásával – az egymilliárd euró összegű uniós élelmezésfinanszírozási eszköz mellett – a világon az Európai Unió járul hozzá a legjelentősebb mértékben a globális élelmiszer-biztonság megteremtéséhez.  „Az Élelmezési Világnap célja, hogy valamennyiünket emlékeztessen rá: mindent meg kell tennünk annak érdekében, hogy elkerüljük a csaknem egymilliárd embert fenyegető éhínséget.  Hogy sikeresen szembenézhessünk e kihívással, az EU egymilliárd eurós élelmezésfinanszírozási eszközt bocsátott rendelkezésre. Ennek köszönhetően gyors és kézzelfogható eredményt érhetünk el azáltal, hogy a fejlődő országok mezőgazdasági kistermelői számára biztosítjuk a mezőgazdasági termelés fellendítéséhez szükséges vetőmagot és műtrágyát. Az élelmezésfinanszírozási eszköz végrehajtása során szerzett tapasztalatainkra alapozva biztosítjuk majd, hogy az aquilai G8-találkozón tett újabb felajánlásunk is éppoly hatékonyan járuljon hozzá a világszinten tapasztalható éhínség leküzdéséhez” – hangsúlyozta Karel De Gucht, fejlesztési és humanitárius segítségnyújtásért felelős biztos.  A világon több mint egymilliárd emb er alultáplált; ez a Föld teljes lakosságának 15%-át, azaz egyhatodát teszi ki. Az élelmiszer- és pénzügyi válság következtében ez a szám egyre növekszik. Így az élelmiszer-ellátás bizonytalansága valós veszélyt jelent arra nézve, hogy – a millenniumi fejlesztési célokban foglaltak szerint – 2015-ig sikerül-e felszámolnunk a világban tapasztalható elképesztő szegénységet.   Az Európai Unió elsősorban az élelmezésbiztonság, a mezőgazdaság és a vidékfejlesztés terén kíván segítséget nyújtani a fejlődő országoknak, gyors és jelentős mértékű támogatást biztosítva a világ egyre nagyobb részét érintő éhínség legyőzéséhez. Ennek kézzelfogható eredménye a globális élelmezésbiztonságról szóló aquilai kezdeményezés keretében idén tett uniós kötelezettségvállalás. Az Európai Unió e kezdeményezésen belül mintegy 2,7 milliárd euróval járul hozzá az említett célhoz, és ezáltal az első számú befizető partnerré vált e téren. Az egymilliárd eurós élelmezésfinanszírozási eszköznek már mintegy 85%-a felhasználásra került, ami azt bizonyítja, hogy az EU továbbra is szilárdan elkötelezett a világ legszegényebb népei életkörülményeinek javítása iránt, és teljesíti az ígéreteit.  Tavaly decemberi bevezetése óta az egymilliárd eurós élelmezésfinanszírozási eszköz a becslések szerint több mint 33 millió embernek nyújtott segítséget a folyamatban lévő kezdeti projektjei révén – és ennek eredményei immár kezdenek megmutatkozni. Például Zimbabwében 26 000 tonna vetőmagot és műtrágyát szereztek be azzal a céllal, hogy 176 000 veszélyeztetett helyzetű gazdálkodó között szétosszák – ez az ország falusi gazdálkodóinak mintegy 10–15%-át teszi ki. Ennek az EU és az ENSZ Élelmezési és Mezőgazdasági Szervezete (FAO) közötti közös erőfeszítésnek köszönhetően lehetőség nyílik a hagyományos élelmiszergyártás megkétszerezésére. Bangladesben az Élelmezési Világprogrammal (WFP) közösen indított program eredményeképpen 43 ezerrel nőtt azok száma, akik immár halászati lehetőségekhez jutnak, és további 60 ezren élnek most már a sós víz behatolása ellen védett területeken. Lehetőség a sajtó számára: Meghívjuk a sajtó képviselőit Koos Richelle, az EuropeAid Együttműködési Hivatal főigazgatója által, az érintett felek közreműködésével tartott tájékoztatóra.  Tárgy: „Az élelmezésfinanszírozási eszközzel kapcsolatos tapasztalok: valódi globális partnerség és kellő időben adott válasz”. A tájékoztatóra október 15-én, 13 óra és 14 óra között, a Külkapcsolatok Információs Központjában kerül sor, melynek címe: Brüsszel, Rue de la Loi 43, földszint. Információ és regisztráció:    http://ec.europa.eu/europeaid/infopoint/conferences/2009/10-15_foodfacility_en.htm    Háttér: Tekintettel az élelmiszerárak ugrásszerű emelkedése miatt a fejlődő országokban bekövetkezett válságra, 2008 decemberében fogadták el az egymilliárd eurós élelmezésfinanszírozási eszközt, amely az EU gyorsreagálású válasza volt a fejlődő országoknak.  Az élelmezésfinanszírozási eszköz végrehajtásának átfogó terve magában foglalja annak az 50 országnak a névsorát, amely az elkövetkezendő három éves időszakban segítséget kap.  2009 áprilisára már 707 millió eurót osztottak szét.  A partnerség és a hatékonyság szellemében az Európai Bizottság javítja és támogatja a politikai párbeszéd meglévő kereteit, az élelmiszergyártással kapcsolatos beruházásokat és az élelmezésügyi szakmai szervezetek biztonsági hálóit.  A segítségnyújtás tehát a nemzetközi és regionális szervezeteken és a nemzeti kormányokon keresztül történik, illetve egyes tevékenységek esetében a támogatást egy (a tervek szerint 2009 végén esedékes) 200 millió eurós pályázati felhívás formájában, nem állami szereplők, tagállami szervek és más támogatható végrehajtó szereplők közvetítésével osztják szét. Az élelmiszerbiztonsággal kapcsolatos közösségi szakpolitikákról és stratégiákról részletesebben a következő internetcímeken olvashat:    http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
