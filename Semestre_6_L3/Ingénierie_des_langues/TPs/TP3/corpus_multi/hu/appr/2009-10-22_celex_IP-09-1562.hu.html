IP/09/1562     Brüsszel, 2009. október 22  A bürokrácia csökkentése:  a Bizottság teljesítette vállalását, ám folytatja erőfeszítéseit  A Bizottság 2007-ben megfogalmazott javaslata alapján az Európai Unió nagyratörő célt tűzött maga elé: 2012-ig 25 %-kal kívánta csökkenteni az uniós jogszabályok által előidézett adminisztratív terheket.  A Bizottság ma teszi közzé az eddig elért eredményekről szóló jelentését és a 13 kiemelt területre vonatkozó ágazati csökkentési tervét.  Összességében a Bizottság által javasolt, illetve előkészítés alatt álló intézkedések a tervek szerint mintegy 40,4 milliárd eurónyi költségmegtakarítást jelentenének a vállalkozásoknak a 72 uniós jogszabályból fakadó, valamint az azokat a nemzeti jogba átültető és a tagállamokban végrehajtó adminisztratív eljárások 123,8 milliárdos költségéhez képest.  A Bizottság által már bevezetett vagy javasolt és már elfogadott intézkedések 7,6 milliárd eurós költségcsökkentést jelenthetnek.  Azok a Bizottság által javasolt intézkedések, amelyek még várják az Európai Parlament és a Tanács jóváhagyását, további 30,7 milliárddal járulnának hozzá a megtakarításokhoz.  Az ezeket kiegészítő javaslatokra vonatkozó előkészítő munka további intézkedésekhez vezethet, amelyek még legalább2,1 milliárd euró megtakarítását tennék lehetővé.  A labda a jogalkotási partnerek térfelén van, most már rajtuk áll, hogy a vállalkozások a gyakorlatban is érezzék a különbséget.  José Manuel Barroso, az Európai Bizottság elnöke a következőket nyilatkozta:  „A Bizottság jó úton halad ahhoz, hogy teljesítse a vállalt célokat, és csökkentse a vállalkozásokra nehezedő terheket. Az évi 7,6 milliárd eurós költségcsökkentésben egyébként már biztosak is lehetnek a vállalkozások. Ez az összeg 40 milliárdra is emelkedhet, ha a tagállamok és az Európai Parlament teljes mértékben támogatják javaslatainkat. Ám a hatékonyabb szabályozás folyamata azonban ezzel nem érhet véget, a feladat folytatólagos. Nem csak arról van szó, hogy az elavult szabályokat megváltoztatjuk, hanem arról is, hogy biztosítjuk a megfelelő szabályok hatékony működését, kihasználva az új technológiák és az innováció nyújtotta lehetőségeket. Az európai és nemzeti szabályozás további egyszerűsítése – nem engedve ugyanakkor a polgárok védelmének eddigi mértékéből – a következő Bizottság fenntartható gazdasági fellendülésre irányuló erőfeszítéseinek egyik fő csapásirányát jelzi.”  Günter Verheugen vállalkozás- és iparpolitikáért felelős biztos, a Bizottság alelnöke ezt a következőkkel egészítette ki:  „A ma bejelentett javaslatcsomag a felesleges bürokrácia eltörlésére irányuló politikai kötelezettségvállalás és kemény munka eredménye. A Bizottság mindent, amire lehetősége nyílt, megtett azért, hogy a 2012-ig vállalt 25 %-os csökkentést megvalósítsa. Felkérem tehát az Európai Parlamentet és a tagállamokat arra, hogy fogadják el mind a négy, még függőben lévő javaslatunkat, hogy azok minél hamarabb kifejthessék hatásukat Európa gazdaságára. Ezek semmibe nem kerülnek, ugyanakkor mintegy 30,7 milliárdot jelentenének vállalkozásaink, és különösen a kis-és középvállalatok (kkv-k) számára.  Az uniós adminisztratív terheket csökkentő program összességében 40,4 milliárdos (a becsült teher 33 %-át kitevő) megtakarítást jelent. A program hatályba is lép, ha a Tanács és a Parlament a Bizottság valamennyi javaslatát jóváhagyja. Ez a helyzet két, ez év elején tett, nagy horderejű javaslat esetében: az egyik a HÉÁ -ra vonatkozik, és célja az elektronikus számlázás megkönnyítése (18 milliárdos megtakarítást jelent), míg a másik a mikrovállalkozásokat mentené fel a számviteli kötelezettségek alól (7 milliárdos költségtételnek felel meg).  A közösségi alapfelmérés befejeződött, és megerősítette a Bizottság azon elhatározását, hogy bizonyos területeket kiemeltként kezeljen és azokra összpontosítson.  A felmérés ugyanakkor alátámasztotta a kkv-k adminisztratív terhekkel szembeni sebezhetőségét is.  Az érintettek és az E. Stoiber vezette magas szintű csoport nagy szerepet játszottak abban, hogy értékelték a javaslatok megvalósíthatóságát és azonosítottak további tehercsökkentési lehetőségeket, amelyek a következő Bizottság által az adminisztratív terhek könnyítésére irányuló kezdeményezés részét képezhetik. Ezen túlmenően mára a tagállamok is nagyratörő nemzeti célokat határoztak meg, összhangban a 2007-ben kötött megállapodással. A Bizottság hatásvizsgálati rendszere segítségével továbbra is ellenőrizni fogja, hogy az új szakpolitikák által bevezetett eljárások számát a lehető legalacsonyabban tartsák.  „Az adminisztratív terhek csökkentésének cselekvési programja az Európai Unióban” című kezdeményezés lényeges elemét képezi a Bizottság hatékonyabb szabályozásra vonatkozó ütemtervének.  E politika célja a versenyképesség, a növekedés és a munkahelyteremtés ösztönzése.  A vállalkozásokat terhelő, szabályozással járó költségek csökkentése ugyanakkor az ún. kisvállalkozói törvény (Small Business Act) és az abban megfogalmazott „gondolkozz először kicsiben” elv által kijelölt irányba haladó lépésnek is tekinthető, továbbá egyike az európai gazdaságélénkítési tervben szereplő, fellépést igénylő kiemelt területeknek is.  A mai bejelentés megerősíti azt, hogy az adminisztratív terhek csökkentése folytatólagos feladat, annak érdekében, hogy valamennyi ágazat érezhesse valós hatásait a mindennapi munka során.  Előzmények:  A kérdéshez kapcsolódva a   MEMO/09/474    további példákat nyújt.    További információk
