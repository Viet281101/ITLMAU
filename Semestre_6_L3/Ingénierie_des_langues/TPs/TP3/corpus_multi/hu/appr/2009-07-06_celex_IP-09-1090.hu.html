IP/09/1090  Brüsszel, 2009. július 6.  Barroso elnök a G8-ak 2009. július 8. és 10. között Olaszországban megrendezendő találkozóján  a globális változásokkal kapcsolatos közös, fenntartható stratégia kialakítására szólít fel  Barroso elnök immár ötödik alkalo mmal fogja a Bizottságot képviselni a G8-csúcstalálkozón, amelyet idén az olaszországi L’Aquilában, a vendéglátó ország elnökletével rendeznek meg.  A gazdaságilag legfejlettebb nyolc állam vezetőinek témája ezúttal a globális gazdaság, ezen belül többek között a világkereskedelem, az éghajlatváltozás és az energiaellátás, az afrikai helyzet és a fejlesztés, valamint a élelmiszer‑ellátás biztonsága lesz.   A találkozón Barroso elnök arról próbálja majd meggyőzni az EU Tanácsának elnöki tisztjét betöltő Svédország, a másik négy uniós G8-tag (Franciaország, Németország, Olaszország, Egyesült Királyság), valamint az Egyesült Államok, Oroszország, Kanada és Japán vezetőit, hogy alakítsanak ki összehangolt nemzetközi válaszlépéseket a gazdasági és pénzügyi válságga l, a kereskedelemmel, az éghajlatváltozással és az energiaellátással, a fejlesztéssel és az afrikai helyzettel, valamint az élelmiszer‑ellátás biztonságával kapcsolatos közös kihívások megoldása érdekében.   Barroso elnök a következőket nyilatkozta:  „Az idei G8-csúcstalálkozóra olyan időszakban kerül sor, amely különösen próbára tesz bennünket. Európa igyekszik élen járni az olyan kihívások megoldásában, mint a pénzügyi piacok felügyelete, a fenntartható éghajlat-változási politika vagy a világkereskedelem. Ez a csúcstalálkozó alkalom arra, hogy további kötelezettségvállalásokat fogalmazzunk meg. Gyorsan végre kell hajtanunk a globális pénzügyi rendszer reformját, határozott lépéseket kell tennünk az éghajlatváltozás feltartóztatása érdekében, és meg kell erősítenünk – illetve teljesítenünk kell – a világ legszegényebb országainak tett kötelezettségvállalásainkat.”  Az éghajlatváltozással kapcsolatban mind a G8-csoport keretében, mind a meghatározó gazdaságok fórumának találkozóján jelentős vita várható. Barroso elnök ki kívánja emelni a tudomány szerepét és annak jelentőségét, hogy a 2°C hőmérséklet-emelkedésen belül maradjunk, valamint felkéri a résztvevőket, hogy erősítsék meg a célkitűzést, amely értelmében 2050‑re világszinten legalább 50%‑kal csökkentenék a kibocsátás mértékét. Ezenfelül valamennyi fejlett országnak késznek kellene mutatkozni arra, hogy ugyanebben az időszakban a kibocsátást legalább 80%‑kal mérsékeljék. Kezdeti lépésként erőteljes középtávú csökkentést kellene megvalósítaniuk, és ennek érdekében minden fejlett országnak összehasonlítható erőfeszítéseket kellene tenni. E gesztus láttán vélhetőleg a főbb feltörekvő országok is nagyobb hajlandóságot mutatnak majd arra, hogy együttes kibocsátásukat a szokásosnál alacsonyabb szintre szorítsák. Hangsúlyozni fogja az elnök emellett az alacsony szén-dioxid-kibocsátású gazdaságra való átállásban rejlő gazdasági lehetőségeket is.  A világgazdaság témájában Barroso elnök fel fogja szólítani a G8-csoportot, juttassák egyértelműen kifejezésre, hogy gazdasági válság idején ellen kell állni a kereskedelmi és befektetési kapcsolatokban jelentkező a protekcionista nyomásnak.  A jelenlegi válság súlyos társadalmi kihatásaira tekintettel javasolni fogja a kormányoknak, hogy első helyre az embereket érintő kérdéseket tegyék, és dolgozzanak ki olyan szociális és foglalkoztatási politikákat, amelyek a gazdasági fellendülés és egy új, igazságos világszintű gazdasági rendszer létrehozása érdekében segítik az emberek és a munkahelyek védelmét.  Buzdítani kívánja a L’Aquilában összegyűlt vezetőket arra is, hogy adjanak új ösztönzést a dohai fejlesztési menetrend mihamarabbi lezárásához.  Barroso elnök végezetül ki fogja emelni, hogy változatlanul fontos kérdés a világ élelmiszer‑ellátásának biztonsága, amelynek érdekében a Bizottság a legutóbbi G8-találkozó óta jóváhagyta és már meg is kezdte az egymilliárd eurós élelmezésfinanszírozási eszköz végrehajtását.  Üdvözli, hogy a többi G8-partner is újult érdeklődést mutat e sürgősen megoldandó probléma iránt. Az idei G8-csúcstalálkozóra meghívott résztvevők körének tanúsága szerint a G8-ak vezetői valóban törekednek arra, hogy párbeszédet alakítsanak ki a világ minden részéről érkező partnereikkel, és hogy e párbeszéd a csúcstalálkozó fontos és szerves részévé váljon. Mindeközben hidat kívánnak képezni a napjainkban zajló többi folyamat, különösen az éghajlatváltozásról folytatott ENSZ-tárgyalások és a G20-ak felé is. További információ:    MEMO/09/317    A G8-csúcstalálkozó weboldala:    http://www.g8italia2009.it/G8/G8-G8_Layout_locale-1199882116809_Home.htm    Barroso elnök weboldala:    http://ec.europa.eu/commission_barroso/president/index_en.htm    Az Europa weboldal:    http://europa.eu/index_hu.htm
