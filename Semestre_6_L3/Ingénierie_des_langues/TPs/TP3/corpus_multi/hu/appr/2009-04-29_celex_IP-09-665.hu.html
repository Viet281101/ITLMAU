IP/09/665
Brüsszel, 2009. április 29Jó úton halad az uniós
kutatásfinanszírozás korszerűsítéseAz Európai Bizottság ma
közzétette időközi jelentését az EU 2013-ig
tartó hetedik kutatási és technológiafejlesztési
keretprogramjának első két évéről.
Az EU eddigi legnagyobb kutatás- és
fejlesztésfinanszírozási programja, melynek hét évre
szóló költségvetése 54 milliárd euróra
rúg, láthatóan alkalmas arra, hogy válaszoljon az EU
gazdasági és társadalmi szükségleteire. Szerkezete
és új eszközei révén képes előmozdítani
az EU előtt álló kihívások kezelését. A
kiemelt területeken – például a környezetvédelem,
az energiaügy vagy a nanotechnológiák terén –
nyújtott támogatások hozzájárulnak a fenntartható,
kis szén-dioxid-kibocsátású gazdaság
létrejöttéhez. Az ipari kezdeményezés alapján
működő technológiai platformok segítenek
beazonosítani azokat a kutatási témákat, amelyek megfelelnek
az ipar hosszú távú igényeinek. Az Európai
Kutatási Tanács támogatja legjobb kutatóinkat, hogy a
tudományos kiválóságért folytatott globális
versenyben megállhassák a helyüket. A közös
technológiai kezdeményezések új köz-magán
társulások formáját öltik, technológiai spektrumuk
és finanszírozásuk nagysága mindeddig példa
nélküli. A hetedik keretprogram  – 2013-ig minden évben
13%-kal gyarapodó költségvetésével – a jelenlegi
válság leküzdésében is fontos szerepet játszik. A
jelentés rámutat azokra a területekre is, amelyeken a
keretprogram még tökéletesítésre szorul: jobban kellene
mozgósítani az új tagállamokat, intenzívebb
részvételre kellene ösztönözni a kis- és
középvállalkozásokat, és egyszerűsíteni
kellene az adminisztrációt.
Az Európai Bizottság tudományért és
kutatásügyért felelős tagja, Janez Potočnik a
következőket nyilatkozta: „A gazdasági válság
keretprogramunk próbaköve. Örömmel látom, hogy a
hetedik keretprogram kiállja ezt a próbát: friss pénzt
pumpál a kutatástámogatásba, melynek összege 2007
és 2013 között megduplázódik, és
ösztönzi a tagállamokat és az ipart, hogy
hasonlóképpen járjanak el. A hetedik keretprogram az EU egyik
legfőbb eszköze a krízis leküzdésében,
miközben azt is lehetővé teszi, hogy a válságból
környezettudatosabban és tapasztalatokkal gazdagodva lábaljunk
ki.”
Az uniós támogatás iránt mutatkozó jelentős
igény, az új kutatás- és fejlesztéstámogató
eszközök bevezetésének sikeressége
Az első két évben 25 000 pályázat jutott el a
végső értékelési fázisba, ebből 5500
bizonyult érdemesnek összesen mintegy 10 milliárd euró
értékű támogatásra. Nagy igény mutatkozott az
új Európai Kutatási Tanács nyújtotta
támogatásra: az első felhívásra 11 000
pályázat érkezett, ebből a tanács 600 esetben
ítélt támogatást az EU kiváló kutatóinak.
Válaszként az iparnak a stratégiai technológiai
fejlődéssel kapcsolatos igényeire, öt köz-magán
társulás került magalapításra.  Az Európai
Beruházási Bankkal együtt irányított új
kockázatmegosztási pénzügyi mechanizmus 2 milliárd
euró értékben hagyott jóvá kölcsönöket a
nagy kockázatú kutatási és fejlesztési projektek
támogatására.  
Az európai kutatási térség
megvalósítása
A hetedik keretprogram általános célja az egységes
kutatási piac megteremtése és a nyitott innováció
támogatása. Segíti a tagállamok közötti
együttműködést, mobilitási támogatások
révén előmozdítja a szakemberek
„áramlását”, a kutatási
infrastruktúrák támogatásával pedig bővíti az
EU-ban a kutatási és innovációs kapacitást. Az
összes benyújtott pályázat több mint harmada (36,7%) az
együttműködésen alapuló kutatást
támogató programra irányult, második helyre a kutatók
mobilitását támogató rendszer került (23,5%).      
A fenntartható fejlődés és a gazdaság
támogatása  
Az első két évben az együttműködésen
alapuló kutatás támogatására szánt összeg
44%-a – az EU megújult fenntartható fejlődési
stratégiájának támogatása jegyében – az
interdiszciplináris kutatásnak jutott egyebek mellett a
környezet, az energiaügy, a mezőgazdaság, a
közlekedés, a nanotechnológiák és az IKT
területén.  Az európai
gazdaságélénkítési terv részeként a hetedik
keretprogram három köz-magán társulás révén
az EU gépjárműiparának, valamint feldolgozó- és
építőiparának „kizöldítését”
fogja támogatni.
Az EU-ban végzett kutatás megnyitása a világ
előtt
A szorosabb és stratégiaibb nemzetközi
együttműködés a hetedik keretprogram egyik prioritása.
A keretprogramhoz például új országok társultak,
így számuk immár tizenkettő; speciális Afrika–EU
partnerség jött létre a tudomány, az információs
társadalom és a világűr területén; de a
nemzetközi termonukleáris kísérleti reaktor (ITER)
létrehozása is a nemzetközi tudományos
együttműködést mozdítja elő. 
A bürokrácia csökkentése
A hetedik keretprogramot illetően előrelépés
történt a bürokrácia csökkentése terén,
mindenekelőtt az új garancialap és a regisztrációt
szolgáló egységes rendszer bevezetése révén. Az EU
kutatási programjainak hatékony igazgatására két
új végrehajtó ügynökség jött létre: a
Kutatási Végrehajtó Ügynökség (REA) és Az
Európai Kutatási Tanács Végrehajtó
Ügynöksége (ERC). Az ellenőrzési eljárások
javultak és ésszerűsödtek.  
A követendő út
Egyes kérdésekre még jobban oda kell figyelni, ezek
közé tartozik pl. a kkv-k meglehetősen alacsony
részvétele. Javítani lehetne az új tagállamokból
való kutatók eredményes részvételének
arányán is. Az egyszerűsödés terén tett
előrelépés és az új eszközök hatékony
alkalmazása indokolttá tehetik az alapvető szabályok
módosítását.  
A keretprogram további jobbítása érdekében a
Bizottság véleményt fog kérni egy független
szakértői csoporttól, amely 2010 őszéig elvégzi a
hetedik kutatási keretprogram időközi
értékelését. 
A hatodik kutatási keretprogram utólagos értékelése,
melyhez a Bizottság ugyancsak a mai napon fogadta el válaszát,
ugyancsak hasznos információkkal szolgálhat az időközi
jelentés számára.
A közlemény és a hatodik kutatási keretprogram
értékeléséről készült jelentés teljes
szövege az alábbi címen érhető el:
http://ec.europa.eu/research/index.cfm?pg=reports
Lásd még: MEMO/09/209
(kérdések és válaszok).
