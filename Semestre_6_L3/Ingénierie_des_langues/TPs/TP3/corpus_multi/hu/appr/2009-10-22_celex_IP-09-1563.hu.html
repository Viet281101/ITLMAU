IP/09/1563   Brüsszel, 2009. október 2 2  Az Európai Bizottság gondolkodási folyamatot kezdeményez a kreatív online tartalom egységes digitális piacáról  Az Európai Bizottság ma vitaanyagot tett közzé a kreatív online tartalom (könyvek, zene, filmek, videojátékok) egységes európai digitális piacának kialakításáról.  A Bizottság elemzései szerint a kreatív online tartalom határok nélküli, valóban egységes piaca révén megnégyszereződhetnének a kreatív tartalom kiskereskedelmi forgalmából származó bevételek, ehhez azonban az ágazatnak és a közszerveknek egyértelmű, felhasználóbarát intézkedéseket kell hozniuk (  IP/07/95  ).  A tartalom digitális hozzáférhetővé tétele tehát nagy lehetőségeket hordoz magában Európa számára, ugyanakkor azonban számos kérdést is felvet.  A kulturális termékek és szolgáltatások digitális forgalmazását még mindig behatárolják bizonyos szabályozásbeli akadályok és területi megkötések, ami hátráltathatja a kreativitást és az innovációt.  A jogszerűtlen letöltések nagy volumene ellehetetlenítheti a digitális tartalom gazdaságilag életképes egységes piacának kialakítását, és jóval határozottabban kell elősegíteni a kreatív tartalom határokon átívelő jogszerű forgalmazását.  Ebben a helyzetben a vitaanyag, melyet a Viviane Reding és a Charlie McCreevy biztosok irányítása alá tartozó szervezeti egységek készítettek, három érdekeltcsoport: a jogtulajdonosok, a fogyasztók és a kereskedelmi felhasználók szempontjait vázolja fel, és minden érdeklődőt arra buzdít, hogy kapcsolódjon be a felmerülő kihívások lehetséges európai szintű megválaszolásáról folyó széles körű vitába.  A Bizottság az észrevételeket 2010. január 5-ig várja.   „ A szerzői jogok és az internet a kreativitás és az innováció motorjaként szolgál, és ez minden európainak hasznára válik.  A versenyképes, virágzó egységes digitális piac kialakítására irányuló törekvésekben mindkettőnek fontos szerep jut.  Ez az egységes digitális piac csak a tartalomkészítők közreműködésével valósulhat meg, de az érdeklődő felhasználóként és innovatív fogyasztóként egyaránt érintett digitális generáció részvételét sem  nélkülözheti – mondta Viviane Reding, az Európai Unió információs társadalomért és médiaügyért felelős biztosa. –  Az elkövetkező években kiemelt feladatomnak fogom tekinteni, hogy a Bizottság más tagjaival együtt kidolgozzuk a digitális tartalom országhatárokon átívelő EU-szintű hozzáférhetővé tételének egyszerű, felhasználóbarát jogi keretszabályozását, ügyelve ugyanakkor arra is, hogy a szerzői jogok szilárd védelemben részesüljenek, az alkotók pedig anyagilag is megtalálják számításukat. ”   „ A szellemi alkotások – szerzői jogok, szabadalmak, védjegyek, formatervezési minták – oltalma központi szerepet játszik mind a tudásalapú gazdaság működésében, mind Európa versenyképességének javításában.  Reformtörekvéseink között kiemelt helyet kell kapnia: nem csupán jogi kategóriákra, hanem megalapozott gazdasági megfontolásokra kell építenünk, azokra a megoldásokra összpontosítva, amelyek serkenteni fogják a valódi innovációt és beruházásokat " – mondta Charlie McCreevy, a belső piacért felelős EU-biztos.  Az Európai Bizottság ma vitaanyagot adott közre az egységes európai digitális piacról, és nyilvános konzultációt  indított, melyben friss ötleteket vár a kreatív tartalom online piacának felélénkítéséhez.  A dokumentum kiemeli a kreativitást megalapozó szerzői jogok fontosságát Európa kulturális öröksége szempontjából.   A Bizottság álláspontja szerint az internetes kreatív tartalom valódi belső piacának kialakítása konkrét fogyasztó- és versenybarát szabályokat követel.  Ebből a szempontból a dokumentum három olyan célt jelöl meg, amelynek érdekében jogszabályokat kell alkotni:   a kreativitás megfelelő ellentételezésre találjon, és a digitális világ egyaránt hasznára váljék az alkotóknak, a jogtulajdonosoknak és Európa kulturális sokféleségének,   a fogyasztóknak egyértelmű árak mellett legyenek jogszerű eszközei arra, hogy bárhol, bármikor széles tartalomválasztékhoz férhessenek hozzá,    legyenek egyenlőek a versenyfeltételek a kreatív tartalom EU-szintű forgalmazását szolgáló új üzleti modellek és innovatív megoldások számára.     Európában a kulturális és kreatív ágazat (amelybe a kiadott tartalom, tehát egyebek mellett a könyvek, az újságok és folyóiratok, a zeneművek és hangfelvételek, a filmek, a lekérhető videoanyagok és a videojátékok tartoznak) évi több mint 650 milliárd eurós forgalmat bonyolít, és az EU GDP-jéhez 2,6%-kal, a foglalkoztatáshoz több mint 3%-kal járul hozzá.  Az európai politikusoknak ennek megfelelően gondoskodniuk kell a szerzői jogok védelméről, különösen akkor, ha figyelembe vesszük napjaink változó gazdasági és technológiai környezetét.  Az európai digitális menetrend elsőbbségi kérdéseiről zajló vitafolyamathoz illeszkedve és a nemzeti szinten folyó hasonló vitákhoz csatlakozva a Bizottság most olyan gyakorlati megoldások megvitatását szeretné előtérbe állítani, amelyek bátorítást adnak az új üzleti modelleknek, és segítik az ipar kezdeményezéseinek érvényesülését és az innovatív megoldásokat. A Bizottság emellett azt is szeretné megvitatni, hogy szükség van-e az európai uniós belső piac „szabálykönyvének” harmonizálására, naprakésszé tételére vagy felülvizsgálatára. Előzmények  Július 9-i beszédében Viviane Reding biztos asszony felvázolta egy európai digitális menetrend nagyra törő jövőképét (   SPEECH/09/336   ). E menetrendhez csatlakozva a ma közreadott vitaanyag két nyilvános konzultáció eredményeit (   IP/06/1071   és   IP/08/5   ), valamint a Bizottság online tartalommal foglalkozó platformjában (lásd a testület zárójelentését:   http://ec.europa.eu/avpolicy/docs/other_actions/col_platform_report.pdf   ) és a Bizottság kapcsolódó kezdeményezéseiben (lásd az Online Kereskedelmi Kerekasztal jelentését az online kiskereskedelem lehetőségeiről és gátjairól:   IP/08/1338    és   http://ec.europa.eu/competition/sectors/media/online_commerce.html   , illetve a kerekasztal résztvevőinek 2009. október 19-i közös nyilatkozatát „az online zeneforgalmazás általános elveiről”:   IP/09/1548   ) tett megállapításokat foglalja össze.  A Bizottság szolgálatai által „Kreatív tartalom egy egységes európai digitális piacon: A jövő kihívásai” címmel összeállított vitaanyag a következő internetcímen olvasható:     http://ec.europa.eu/avpolicy/other_actions/content_online/index_en.htm   .
