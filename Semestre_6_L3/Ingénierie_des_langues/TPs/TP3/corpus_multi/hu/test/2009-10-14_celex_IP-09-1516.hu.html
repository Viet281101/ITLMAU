IP/09/1516   Brüsszel, 2009. október 14  Koszovó* – az európai perspektíva beteljesülése  Az Európai Bizottság a mai napon új fejezetet ír az EU és Koszovó közötti kapcsolatok történetébe. „Koszovó – az európai perspektíva beteljesülése” című közleményében a Bizottság egyrészt egy olyan folyamat elindítását javasolja, amely végső soron vízummentes utazást biztosít a koszovói állampolgárok számára, másrészt szorgalmazza egy átfogó kereskedelmi megállapodás előkészületeinek megkezdését, amelynek megkötésére akkor kerülhet majd sor, ha Koszovó az összes követelményt teljesítette. Olli Rehn, az EU bővítési biztosa kijelentette: „A mai döntéssel új szakaszba léptünk. Számos olyan gyakorlati intézkedésre teszünk javaslatot, amelyek révén valamennyi koszovói állampolgár életminősége javulni fog. Ezen intézkedések világosan megmutatják Koszovónak, hogy az uniós megközelítés korántsem valamiféle elvont dolog, hanem valóságos, kézzelfogható előnyökkel jár mindenki számára. Most arra buzdítjuk az Európai Unió tagállamait, hogy támogassák javaslatainkat, és ezáltal tegyék lehetővé Koszovónak, hogy lépést tartson a Nyugat-Balkán többi országában tapasztalt fejlődéssel.”  E kezdeményezés a Bizottság 2009. évi bővítési stratégiájának részét képezi, amelybe beletartozik a Koszovó előrehaladásáról szóló, 2009. évi jelentés is. Tavaly novemberben az uniós tagállamok üdvözölték a Bizottság javaslatát, miszerint mérlegelni kell, hogy az EU miként segítheti a Koszovóban zajló politikai és társadalmi-gazdasági folyamatot Koszovó átfogó európai uniós perspektívájának egészén belül.  A mai napon a Bizottság rávilágít azon kulcsfontosságú szakpolitikai területekre, amelyekkel Koszovónak az elkövetkező években foglalkoznia kell, illetve kijelöli azon lehetőségeket, amelyekkel az EU e folyamatot segítheti. A bizottsági közlemény egy sor szakpolitikai ajánlással zárul. A Bizottság javasolja, hogy az EU kezdje meg a koszovói állampolgárok vízumliberalizációjára irányuló munkát. Szintén javaslatot tesz a Koszovóval kiépítendő kereskedelmi kapcsolatok előkészítésére. A Bizottság emellett át kívánja tekinteni, hogy Koszovó miként vehetne részt egyes közösségi programokban, illetve hogyan lehetne bevonni bizonyos kezdeményezésekbe, például a foglalkoztatás-, a vállalkozás- és az oktatáspolitika területén. Ezenfelül a Bizottság javasolja, hogy az EU mélyítse el javítsa a Koszovóval folytatott politikai párbeszédet, és bővítse a Koszovónak nyújtott közösségi pénzügyi támogatás alkalmazási körét oly módon, hogy az kiterjedjen a határokon átnyúló együttműködésre is. A fenti intézkedéseket az EU fokozatosan, a Koszovóban elért haladástól függően kívánja végrehajtani. A Bizottság javaslatai nem érintik az Európai Unió tagállamainak Koszovó jogállásával kapcsolatos álláspontját.  * az ENSZ BT 1244/99. határozatában foglaltak szerint
