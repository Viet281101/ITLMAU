IP/09/141
Brüsszel, 2009. január 28Éghajlatváltozás: a
Bizottság javaslatokat tesz a Koppenhágában megkötendő
átfogó éghajlatváltozási megállapodást
illetőenAz Európai Bizottság ma
előterjesztette az éghajlatváltozás kezelésére
irányuló átfogó és nagyra törő új
globális megállapodásra és annak
finanszírozására vonatkozó javaslatait. Az
új egyezmény várhatóan az ENSZ koppenhágai
éghajlat-változási konferenciáján jön létre.
Ahhoz, hogy a hőmérséklet-növekedés 2 °C
alatt maradjon, a fejlődő országoknak lényegesen több
finanszírozásra lesz szükségük a fejlett világ
részéről, és többoldalú intézményeknek
kell segíteniük őket abban, hogy kivegyék részüket
az éghajlat-változás kezeléséből. A Bizottság
javaslatai között szerepel egy, az OECD egészére
kiterjedő szén-dioxid-piac létrehozása 2015-ig, valamint az
országok kibocsátásán és
fizetőképességén alapuló innovatív nemzetközi
finanszírozási források kialakítása. 
Stavros Dimas környezetvédelmi biztos elmondta: „Az
éghajlatváltozás okainak és hatásainak
kezeléséhez jelentős magán- és
közberuházásokra lesz szükség a következő
évtizedekben, ám e beruházásokért még mindig
sokkal kisebb árat kell fizetnünk, mintha hagynánk, hogy az
éghajlatváltozás tovább pusztítson. Az európai
gazdasági helyreállítási terv és a világszerte
tett hasonló gazdasági válságkezelő
intézkedések alkalmat teremtenek a szükséges alacsony
szén-dioxid-kibocsátású beruházások
előmozdítására, egyúttal serkentve a
növekedést, az innovációt és a munkahelyteremtést.
Ahhoz azonban, hogy Koppenhágában megállapodás
szülessék, mindenképpen további finanszírozási
megoldásokra lesz szükség. A mai közlemény ehhez
lényegi hozzájárulást tesz, mivel átfogó
javaslatokat tartalmaz a finanszírozás és a beruházások
megsokszorozására.” 
A koppenhágai cél  
Az Európai Unió célja, hogy az iparosodás előtti
szinthez képest mért globális felmelegedés ne lépje
túl a 2 °C-ot, mivel nyomós tudományos
bizonyítékok igazolják, hogy efölött már
veszélyekkel jár az éghajlatváltozás. 
A koppenhágai megállapodás egyrészt globális
kibocsátáscsökkentési célokat hivatott kijelölni,
másrészt kiindulópontul kell szolgálnia ahhoz, hogy az
országok megerősítsék az éghajlatváltozáshoz
való alkalmazkodóképességüket. A
közlemény[1]
konkrét javaslatokat tesz e célok eléréséhez. 
Célkitűzések és intézkedések  
Ahhoz, hogy a globális felmelegedés 2 °C alatt maradjon, 2020
előtt el kell érnie tetőpontját, majd 2050-re az 1990-es
szint 50 százaléka alá kell csökkennie. Ehhez a fejlett
és a fejlődő országoknak egyaránt
intézkedéseket kell hozniuk. 
A fejlett országoknak élen kell járniuk: 2020-ig az
1990-es szinthez képest 30 százalékkal kell
csökkenteniük együttes kibocsátásukat. Az Európai
Unió példamutatóan 30 százalékos
kibocsátáscsökkentésre vállalt
kötelezettséget, ha más fejlett országok hasonló
csökkentésekre szánják rá magukat, és már
megtette a szükséges intézkedéseket saját
kibocsátásának 20 százalékos csökkentése
érdekében (IP/08/1998).
A Bizottság olyan paraméterekre is javaslatot tesz, amelyek azt
hivatottak biztosítani, hogy a nemzeti célkitűzések
hasonló erőfeszítést igényeljenek minden
országtól. Minden OECD-országnak és minden uniós
tagállamnak, tagjelölt országnak és lehetséges
tagjelölt országnak kibocsátási
célkitűzéseket kell kijelölnie.  
A fejlődő országoknak – a
legszegényebbek kivételével – 2020-ig 15–30
százalékkal mérsékelniük kell együttes
kibocsátásuk növekedését az intézkedések
hiányában előre jelzett szinthez képest. Ezen belül a
trópusi erdőirtásból eredő kibocsátások gyors
csökkentésére volna szükség (IP/08/1543).
A szóban forgó országoknak vállalniuk kellene, hogy
legkésőbb 2011-ig alacsony szén-dioxid-kibocsátású
fejlesztési stratégiát fogadnak el a kibocsátás
szempontjából kulcsfontosságú ágazatok
összességére kiterjedően. E stratégiák
értékelésére, valamint a megfelelő külső
támogatásoknak a javasolt intézkedésekhez való
hozzárendelésére új nemzetközi mechanizmus fog
szolgálni.  
Az alacsony szén-dioxid-kibocsátású fejlődés
finanszírozása 
A kibocsátás csökkentéséhez világszinten
évente szükséges többletberuházások nettó
összege független becslések szerint 2020-ra
körülbelül 175 milliárd euróra emelkedhet. Ennek
több mint felére a fejlődő országokban lesz
szükség. 2020-ig a fejlődő országokban
megvalósuló intézkedések többsége kevés
kiadással – sőt esetleg haszonnal – fog járni: ezeket
az országok saját finanszírozásából
célszerű megvalósítani. Az országok saját
erejét meghaladó intézkedések nemzetközi
pénzügyi támogatása többek között
közpénzekből és nemzetközi
szén-dioxid-kibocsátási kvótarendszerekből oldható
meg.  
A koppenhágai megállapodásnak ki kellene alakítania az
országoknak az éghajlat elkerülhetetlen
változásaihoz való alkalmazkodását
előmozdító támogatás kereteit is. Minden fejlett
és fejlődő ország köteles volna nemzeti
alkalmazkodási stratégiát kidolgozni. Az alkalmazkodáshoz
támogatást kell nyújtani a legkevésbé fejlett
országok és a kis területű fejlődő
szigetországok közül a legsérülékenyebbeknek. 
Az Európai Uniónak fel kell tárnia a „szennyező
fizet” elven és a fizetőképességen alapuló
esetleges innovatív nemzetközi finanszírozási
forrásokat. Az Európai Unió tagállamai az uniós
kibocsátáskereskedelmi rendszer szerinti egységek
árverezéséből származó jövendő
bevételeik egy részét is felhasználhatnák a
fejlődő országok támogatására. 
Globális szén-dioxid-piac
Az Európai Uniónak arra kell törekednie, hogy az uniós
kibocsátáskereskedelmi rendszert más hasonló
kvótakereskedelmi rendszerekkel összekapcsolva 2015-re az
egész OECD-re kiterjedő szén-dioxid-piacot építsen
ki, ezáltal enyhítve az éghajlatváltozást, és
megteremtve az ellene folytatott küzdelem anyagi fedezetét. A
szóban forgó piac 2020-ra már a jelentősebb
feltörekvő gazdaságokat is magában foglalná,
előrevetítve a globális szén-dioxid-piac
kiépítését.
Sort kell keríteni a Kiotói Jegyzőkönyv szerinti tiszta
fejlesztési mechanizmus reformjára. Az előrehaladottabb
fejlődő országok és az élénk verseny jellemezte
gazdasági ágazatok esetében a tiszta fejlesztési mechanizmus
helyébe fokozatosan ágazatonkénti egységelosztási
mechanizmus és kvótakereskedelmi rendszerek lépnének. 
A következő lépések
A közlemény a Tanács, az Európai Parlament és az
Unió tanácsadó szervei elé került. Az Európai
Tanács válasza márciusban várható.  
Lásd még: MEMO/09/34.További tájékoztatás 
http://ec.europa.eu/environment/climat/future_action.htm
[1] Úton a
Koppenhágában megkötendő átfogó
éghajlatváltozási megállapodás felé
COM(2009)39
