IP/09/506
Brüsszel, 2009. március 31.Olcsóbban és könnyebben lehet
megszerezni a jövőben a védjegyoltalmat az EU-banAz Európai Bizottság és az
uniós tagállamok úgy határoztak, hogy tovább
csökkentik a védjegy odaítéléséért
felelős közösségi ügynökség, a
spanyolországi Alicante-i székhelyű Belső Piaci
Harmonizációs Hivatal (a továbbiakban OHIM) részére
fizetendő díjat, továbbá, hogy egyszerűsítik a
lajstromozási eljárást. Az intézkedés, melyet 2005-ben
már megelőzött egy csökkentés (IP/05/1289),
jóval olcsóbbá és könnyebben megszerezhetővé
teszi a védjegyoltalmat az unió egységes piacán
működő vállalkozások számára, ami
esetükben mintegy évi 60 millió eurónyi
megtakarítást jelent. Az intézkedés 2009. május
1-jén lép hatályba.
A belső piacért és a szolgáltatásokért
felelős biztos, Charlie McCreevy a következőket nyilatkozta:
„Ez a döntés jó hír Európa
vállalkozásai számára. A díjak jelentős
csökkenése, továbbá az eljárás
egyszerűbbé válása következtében jóval
elérhetőbb és könnyebb lesz az uniós szintű
védjegyoltalom megszerzése. Az intézkedés ösztönzi
majd a vállalkozási kedvet és fokozni fogja a gazdasági
aktivitást, mely életbevágóan fontos gazdasági
válság idején. Különösen a kis- és
középvállalkozások életében lesz fontos ez a
változás, melyek számára gyakran nagy nehézséget
jelent a védjegyoltalom megszerzésének költsége és
folyamatának bonyolultsága.” Az OHIM elnöke,
Wubbo de Boer a következőket nyilatkozta: „Egy
kisvállalat számára a közösségi
védjegyoltalom egyben a vállalat azon jövőbeni jogát is
védi, hogy áruit és szolgáltatásait az egységes
európai piacon szabadon forgalmazhatja. Nagyobb vállalatok
számára pedig elengedhetetlen eszköz ahhoz, hogy nemzetközi
szinten kereskedjenek. "
 A díjcsökkentés és az eljárás
egyszerűsítése gyakorlatilag abban áll, hogy a
közösségi védjegyek lajstromozási díja
nullára csökken. A vállalkozásoknak így csak
bejelentési díjat kell fizetniük, a külön
fizetendő lajstromozási díj megszűnik. Ennek
eredményeképpen a közösségi védjegy
lajstromozásának eljárási ideje is jelentősen
csökkenni fog.
A gyakorlatban ez azt jelenti, hogy a jövőben a
közösségi védjegy eddigi 1750 eurós bejelentési
és lajstromozási díja helyett a vállalkozásoknak csak
az 1050 eurós bejelentési díjat kell megfizetniük. Azok,
akik bejelentési kérelmüket az interneten nyújtják be,
még ennél is nagyobb kedvezményben részesülnek, és
csupán 900 eurónyi bejelentési díjat kell fizetniük a
jelenleg fizetendő 1600 euró helyett. 
Mindez azt jelenti, hogy a jövőben a vállalkozások
40%-kal kevesebbet fognak fizetni a közösségi védjegy
megszerzéséért – sőt, amennyiben elektronikus
úton kérelmezik azt, ez a csökkenés 44%-ot jelent.
Továbbá, a Madridi Jegyzőkönyv alapján
benyújtott Európai Közösségre kiterjedő
nemzetközi védjegy bejelentésének és lajstromozási
kérelmének egyedi díja 1450 euróról 870 euróra fog
csökkeni, mely szintén 40%-os csökkentést jelent. 
Háttér
Az OHIM-et 1994-ben hozta létre a Miniszterek Tanácsa. Amióta
a Hivatal 1996-ban megkezdte működését, a
közösségi védjegy iránti igény folyamatosan
és időszakonként drámai mértékben nőtt. Az
OHIM napjainkig összességében több mint 500 000
védjegyet vett lajstromba a világ minden részéről
érkező százezres nagyságrendű kérelem
alapján. Mivel az OHIM önfinanszírozó
ügynökség, költségvetése teljes
egészében a szolgáltatásait igénybe vevő
vállalkozások által befizetett díjakból tevődik
össze. Sem pénzügyi sem egyéb támogatást nem kap
az uniós adófizetőktől, nonprofit szervezetként
költségvetési egyensúlyát saját magának kell
fenntartania. 
Az utóbbi néhány évben az OHIM-nek nagyratörő
programot sikerült végrehajtania, melynek célja az volt, hogy
növelje munkatermékenységét és
hatékonyságát, miközben olyan minőségi
szolgáltatást nyújtott, mely egyre több
felhasználót vonz. A 2005-ös díjcsökkentés
ellenére, az OHIM az utóbbi időben jelentős
készpénztartalékot halmozott fel. 
Ennek eredményeképpen az OHIM, miközben továbbra is
törekszik arra, hogy javítsa szolgáltatásai
minőségét – különösen online
szolgáltatásait – továbbá, hogy csökkentse
reagálási idejét, egyre hasznosabbá válik a
vállalkozói világ és különösen a kis- és
középvállalkozások számára, melyeknek a szellemi
tulajdon oltalma és érvényesítése terén gyakran
nagy költségekkel kell szembenéznie.
A fent említett további díjcsökkentés a
tagállamokkal folytatott széleskörű párbeszéd
eredménye. Egyben azoknak az intézkedéseknek az első
elemét jelenti, amelyeket az OHIM igazgatótanácsa és
költségvetési bizottsága 2008 szeptemberében tartott
közös ülésén fogadtak el a tagállamok azzal a
céllal, hogy erősítsék az OHIM költségvetési
egyensúlyát. 
További információk:
http://ec.europa.eu/internal_market/indprop/tm/index_en.htmhttp://oami.europa.eu
