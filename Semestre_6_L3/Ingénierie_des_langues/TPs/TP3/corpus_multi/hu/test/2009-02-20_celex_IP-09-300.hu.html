IP/09/300
Brüsszel, 2009. február 20Az elmúlt öt év során a
kibővült Európai Unióban elért tartós kedvező
hatások révén Európa ma kedvezőbb helyzetben van a
jelenlegi válság kezeléséhezAz Európai Unió két legutóbbi
bővítése mérföldkövet jelent Európa
egyesítésének folyamatában és szerte az Unióban
előnyökkel járt a polgárok számára.
Gazdasági szempontból a bővítés az új
tagállamok számára az életszínvonal
emelkedését, a régiek számára pedig az export- és
beruházási lehetőségek bővülését hozta,
valamint hozzájárult ahhoz, hogy kontinensünkön
megszilárduljon a demokrácia és nagyobb fokú stabilitás
és a biztonság alakujon ki. A globális jelentőségű
problémák kezelésekor a kibővült EU nagyobb
súllyal képes fellépni, legyen szó akár az
éghajlatváltozásról, akár a
világgazdaságról és annak
működéséről. Az elmúlt öt évben az EU
nem csak területileg bővült, hanem erősebbé,
dinamikusabbá és kulturális értelemben is gazdagabbá
vált. A jelenlegi nehéz globális helyzetben az jelenti a
legnagyobb kihívást, hogy ellenálljunk a protekcionista
folyamatoknak, amelyek lerombolhatják a határok nélküli
egységes piac által az 500 millió európai polgár
számára biztosított előnyöket.
„Az Unió 2004-es és 2007-es bővítése
rendkívül nagy jelentőségű történelmi
eseménynek számít. Megszüntette Európa
megosztottságát, hozzájárult a demokrácia
megszilárdulásához és valamennyi tagállam
számára gazdasági előnyökkel járt, hiszen
növelte azok versenyképességét, és fokozódott a
gazdasági növekedés és a munkahelyteremtés. Nem
engedhetjük, hogy a válság beárnyékolja e vitathatatlan
sikereket. Ha egyesítjük erőinket, befolyással lehetünk
az olyan kérdések megoldására, mint az
éghajlatváltozás és az új nemzetközi
pénzügyi szerkezet. Egy megosztott Európai Unió azonban nem
képes mindezen folyamatok befolyásolására” –
nyilatkozta Joaquín Almunia, gazdasági és pénzügyi
biztos.
Olli Rehn bővítési biztos a következőket tette
hozzá: „A bővítés a stabilitás záloga,
valamint a demokrácia és a jogállamiság
mozgatórugója Európában. Gazdasági szempontból
mind az új, mind a régi tagállamok, mind pedig az EU egésze
számára előnyöket biztosít. A bővítés
révén immár csaknem 500 millió ember élvezi a béke
és a jólét előnyeit, és ez a lépés az EU
súlyát is növelte a világban.”
Öt éve, hogy az EU tíz új, közép- és
kelet-európai taggal[1[1]]
bővült, így véget ért Európában a
hidegháború miatt kialakult, több évtizedig tartó
megosztottság. 2007-ben két további ország, Bulgária
és Románia is csatlakozott az Unióhoz. Az Unió
bővítésének elmúlt öt évéről
szóló közlemény bemutatja, hogy a bővítés
mindkét oldal számára óriási gazdasági
előnyökkel járt.
A kibővült EU ma a világ legnagyobb integrált
gazdasági térsége: a világ GDP-jének több mint
30%-át, a világkereskedelemnek pedig több mint 17%-át adja.
Ennek következtében az EU döntő szerepet játszik a
globális kérdések alakításában, és
lehetősége van arra, hogy a globalizáció
alakulását az uniós polgárok számára
előnyös irányba befolyásolja.
Az új tagállamokban az egy főre jutó jövedelem
1999-ben a régi tagállamok átlagához viszonyítva 40%-ot
tett ki. Ez az érték 2008-ban 52%-ra emelkedett, a növekedés
pedig az 1999–2003-as időszak 3,5%-os átlagához képest
2004–2008-ban már elérte az 5,5%-ot. Mindez azonban nem a
régi tagállamok kárára ment végbe, hiszen ezen
országok növekedése a 2004–2008-as időszakban –
csakúgy, mint az 1999–2003-as időszakban – továbbra
is évente 2,2%-os volt. 
A bővítés a kereskedelmi lehetőségeket is
növelte: 2007-ben az új tagállamok kivitelének csaknem 80%-a
irányult az EU többi tagállamába. A régi
tagállamok is növelték exportjukat: 2007-ben teljes
kivitelük 7,5%-át az új tagállamokban
értékesítették, miközben egy évtizeddel
korábban ez az érték még csupán 4,75% volt.
Az új tagállamokban a munkanélküliség – amely
gyakran igen magas mértéket öltött – 2007-re az EU
korábbi tagállamaiéhoz hasonló szintre, azaz mintegy 7%-ra
csökkent. A tömeges munkaerő-beáramlással kapcsolatosan
a régi tagállamokban tapasztalt aggodalmak nem igazolódtak be. A
legtöbb befogadó tagállamban a más tagállamokból
származó munkavállalók aránya nem haladta meg a
munkaképes korú lakosság 1%-át, emellett a migráns
munkavállalók révén adott esetben a munkaerőhiányt
is sikerült megoldani. A más tagállamban való
munkavállalás igen sok esetben átmeneti volt: a
közelmúltban az Egyesült Királyságban munkát
vállaló személyek 50%-a ugyanis visszatért
hazájába.
A jelenlegi globális válság a világ minden
táján, így az EU-ban is nehézségeket okoz és a
munkanélküliség növekedéséhez vezet.
Ezen problémák, illetve más kihívások kezelése
terén azonban egy soktagú, egységes EU az egyes
tagállamoknál nagyobb sikerrel tud fellépni. Az Unió
összehangoltan cselekedett a bankszektor stabilizálása és a
gazdaság talpraállítása érdekében. Az e téren
eddig megvalósított intézkedéseknek és az
előkészítés alatt lévő további
lépéseknek köszönhetően, amelyek elsődleges
célja a gazdaság számára létfontosságú
hitelezési csatornák helyreállítása, ez év
végétől már fokozatos javulásra is
számíthatunk.
A jelenleg erős visszaeséssel küzdő új
tagállamok az EU kohéziós politikája keretében
rendelkezésre álló eszközökből jelentős
mértékű támogatásban részesülnek. A
fizetési mérleget segítő mechanizmus révén az
EU-nak lehetősége van arra, hogy az átmeneti
támogatásra szoruló, euróövezeten kívüli
tagállamok segítségére siessen. 
Az állami támogatásokra és a versenyre vonatkozó
közös szabályok a cégek számára egyenlő
versenyfeltételeket biztosítanak.
A növekedést és a foglalkoztatást célzó
lisszaboni stratégia hozzájárul azon reformok
kijelöléséhez, amelyek révén az EU gazdaságainak
növekedési potenciálja megerősíthető, és
amelyek segítségével ezen gazdaságok
ellenállóképesebbé válhatnak globális zavarok
esetén.
A Bizottság a tagállamokkal együttműködésben az
Európai Szociális Alap az irányú
átalakításán dolgozik, hogy – sem az új, sem a
régi tagállamokban – ne csökkenjen a
foglalkoztatottság szintje. A Bizottság emellett a válság
tágabb értelemben vett társadalmi hatásainak
enyhítésén dolgozik, többek között a
Globalizációs Kiigazítási Alap
segítségével.
A megújult Stabilitási és Növekedési Paktum
szilárd keretet biztosít a kereslet és a munkahelyteremtés
rövid távon való ösztönzéséhez,
közép- és hosszú távon pedig lehetővé teszi a
szilárd és fenntartható közfinanszírozást. 
Full Communication and analytical report available on:
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Cseh
Köztársaság, Ciprus, Észtország, Lengyelország,
Lettország, Litvánia, Magyarország, Málta, Szlovákia,
Szlovénia.
