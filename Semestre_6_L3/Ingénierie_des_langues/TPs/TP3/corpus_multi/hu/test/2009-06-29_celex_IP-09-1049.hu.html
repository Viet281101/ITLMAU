IP/09/ 1049  Brüsszel, 2009. június 29. A Bizottság üdvözli az iparág kötelezettségvállalását, mely szerint a jövőben egységesek lesznek a mobiltelefon-töltők  A nem egységes mobiltelefon-töltők nemcsak a felhasználóknak okoznak sok kényelmetlenséget, hanem szükségtelenül hulladék keletkezéséhez is vezetnek. Ezért a Bizottság felkérte a gyártókat, hogy a jogszabályalkotás elkerülése érdekében önként vállaljanak kötelezettséget a probléma megoldására. Ennek eredményeként a nagyobb mobiltelefon-gyártók beleegyeztek abba, hogy az EU-ban egységesítik a töltőket. A Bizottságnak ma benyújtott egyetértési nyilatkozatban az iparág kötelezettséget vállal arra, hogy mikro-USB-csatlakozóval biztosítja a töltők egységességét. Ezenkívül az egyetértési nyilatkozat végrehajtásának megkönnyítése érdekében új uniós szabványokat is ki fognak dolgozni, amelyek biztosítják, hogy a töltők használata továbbra is biztonságos legyen. Az egységes töltővel rendelkező új mobiltelefonok első generációja várhatóan 2010-től kerül az EU piacára.  Günter Verheugen, a Bizottság vállalkozás- és iparpolitikáért felelős alelnöke így nyilatkozott: „Nagyon örülök annak, hogy az iparágnak sikerült olyan megállapodásra jutnia, amely nagyban leegyszerűsíti majd a fogyasztók életét. Az egységes töltővel ezentúl bárhol feltölthetik majd telefonjaikat. Ez sokkal kevesebb elektronikus hulladékot is jelent, hiszen az emberek már nem lesznek kénytelenek eldobni a töltőt, ha új telefont vásárolnak. Annak is nagyon örülök, hogy önszabályozás útján sikerült erre a megoldásra jutni. Ennek eredményeként a Bizottság nem tartja szükségesnek a jogszabályalkotást.” Napjainkban számtalan fajta mobiltelefon-töltő létezik az EU-ban. Sokkal csak egy fajta mobiltelefont lehet feltölteni. Szinte minden háztartásnak már egész gyűjteménye van az idők során feleslegessé vált töltőkből. A régi töltőkből jelenleg több ezer tonna hulladék képződik évente.  Az Európai Bizottsággal folytatott intenzív és konstruktív tárgyalások eredményeként a mobiltelefon-gyártók beleegyeztek a prob léma rendezésébe. A Bizottságnak benyújtott egyetértési nyilatkozatban az iparág önként kötelezettséget vállal arra, hogy a töltés tekintetében mikro-USB-csatlakozóval biztosítsa az új, adatforgalomra alkalmas mobiltelefonok egységességét. Ez a csatlakozó várhatóan hatékony töltést tesz majd lehetővé. A jövőben:   könnyebben lehet majd használni a mobiltelefonokat a mindennapokban,   összességében csökkeni fog a töltők száma,   pozitív hatást gyakorol majd a környezetre.    Az egyetértési nyilatkozatot új uniós szabvány fogja kiegészíteni. Az új szabvány biztosítani fogja az új mobiltelefonok biztonságos használatát, valamint a rádióhullámok interferenciája által okozott problémák kiküszöbölését. Az Európai Bizottság továbbra is szorosan együttműködik az iparággal, hogy biztosítsa az egyetértési nyilatkozat gyors gyakorlati megvalósítását. Az egységes töltővel rendelkező új mobiltelefonok első generációja várhatóan 2010-től kerül az EU piacára. Az alábbi vállalatok írták alá az egyetértési nyilatkozatot: Apple, LG, Motorola, NEC, Nokia, Qualcomm, Research In Motion (RIM), Samsung, Sony Ericsson, Texas Instruments. A Bizottság üdvözli a tényt, hogy az egyetértési nyilatkozat nem akadályozza az innovációt a gyorsan változó mobiltelefon-piacon azzal, hogy örökre kikötne egy bizonyos technológiát. Ezért amikor elérkezik az idő, az egyetértési nyilatkozatot hozzá fogják igazítani a jövőbeni töltési technológiákhoz.  Lásd még   MEMO/09/301   .    További információk       http://ec.europa.eu/enterprise/rtte/index_en.htm
