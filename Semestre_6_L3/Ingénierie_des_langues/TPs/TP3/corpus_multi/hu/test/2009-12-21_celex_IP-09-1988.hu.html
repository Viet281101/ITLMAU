IP/09/ 1988   Brüsszel, 2009. december 21.   Az egészséges táplálkozást népszerűsítő európai uniós kampány:  végső szakaszába érkezett az internetes kincsvadászat-játék  A Bizottság arra biztatja az Európai Unió 27 tagállamának fiataljait, hogy tegyék próbára a kiegyensúlyozott étkezéssel és az egészséges életmóddal kapcsolatos ismereteiket, fedezzék fel újra a gyümölcsök, a zöldségek és a tejtermékek jótékony hatásait, és vegyenek részt abban a játékban, melynek nyertesei a sporttal és a helyes táplálkozási szokásokkal kapcsolatos nyereményekkel lehetnek gazdagabbak.  A kincsvadászat-játékba még 2009. december 31-ig lehet bekapcsolódni.  A Marianne Fischer Boel biztos által szeptember 28-án (lásd:   IP/09/1366   ) az „Egyél, igyál, mozogj!” mottó jegyében elindított internetes oldalon a „fincsi csapat” gyümölcsöket, zöldségeket és tejtermékeket megtestesítő képregényfigurái az élelmiszerekkel kapcsolatos történeteket mesélnek a gyerekeknek.  A kincsvadászat mind a nyolc köre során két-két kérdést tesznek fel, a fincsi csapat pedig segít a résztvevőknek abban, hogy a honlapon megtalálják a válaszokat.  A játékban 16 év alatti fiatalok vehetnek részt és a nyereményeknek köszönhetően – amelyek között mountain bike, joghurtgép, gyümölcscentrifuga és ping-pong készlet is van – a győztesek számára egész biztosan jól indul a 2010-es év. Előzmények  Az egészséges táplálkozást népszerűsítő kampány két másik, szintén a gyermekek étrendjének változatossá tételét és étkezési szokásainak javítását célzó fontos kezdeményezéssel, az európai uniós iskolatejprogrammal és az iskolagyümölcs-programmal párhuzamosan halad.   Az egészséges táplálkozást népszerűsítő kampán y keretében közvetlenül az iskolákba szeretnék eljuttatni az üzenet, miszerint a siker az „Egyél, igyál, mozogj!” hármasban rejlik.  A fincsi csapat roadshow-ján, amely Belgiumba, Franciaországba, az Egyesült Királyságba, Írországba, Észtországba, Litvániába és Lengyelországba látogatott el, több mint 17 000 diák és tanáraik vettek részt.  A rendezvény visszhangja nagyon kedvező volt, az iskolák érdekesnek és tanulságosnak tartották az interaktív eseményt.  A show mindenképpen folytatódni fog, hiszen rengeteg kérés érkezett arra vonatkozóan, hogy folytassák a turnét és Európa-szerte még több iskolába látogassanak el. A kampány videóüzenetében a belga teniszbajnok, Justine Henin, és a nyolcéves Guinnes-rekorder, Rosolino Cannio is étkezési szokásaik javítására biztatja a gyerekeket.  A szülők szintén sok hasznos tippet és tanácsot kaphatnak arról, hogy miként vehetik rá a gyerekeket arra, hogy teljes értékű reggelit, az étkezések között pedig egészséges rágcsálnivalókat fogyasszanak.  A tanároknak szóló résznél sikeres kezdeményezésekről olvashatnak az érdeklődők, továbbá tényeket, számadatokat és az EU valamennyi hivatalos nyelvén elérhető hasznos pedagógiai segédeszközöket találnak.  Egy nemrégiben készült Eurobarométer-felmérésből kiderült, hogy a válaszadók háromnegyede „teljes mértékben egyetért” azzal a megállapítással, miszerint „úgy tűnik, ma több a túlsúlyos gyermek, mint öt évvel ezelőtt”.  Az EU-ban 22 millió gyermek túlsúllyal, közülük 5 millió pedig az elhízással küzd.  További információ: A fincsi csapat kampányának honlapja:    http://ec.europa.eu/agriculture/tasty-bunch/    Kincsvadászat:    http://ec.europa.eu/agriculture/tasty-bunch/treasure-hunt/index_hu.htm    Az alábbi oldalon folyamatosan frissülő sajtóanyagokat találhat:    http://ec.europa.eu/agriculture/tasty-bunch/press-corner/index_en.htm?press=audiovisual
