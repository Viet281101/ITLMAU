IP/09/723
Brüsszel, 2009. május 8.Világszintű kohéziós
politika: Hübner európai biztos beszédet mond az első
olyan, magas szintű konferencián, amelynek témája a
regionális kormányzás a  globális
összefüggésbenDanuta Hübner, a regionális
politikáért felelős európai biztos tartja
május 11-én Brüsszelben a „Regionális
kormányzás globális összefüggésben”
című konferencia megnyitó beszédét. A
konferencián, amely a maga nemében az első ilyen rendezvény,
300 meghívott vesz részt, köztük az európai
régiók elnökei, valamint Brazília, Oroszország,
Kína, Kanada, Paraguay, Szenegál, Burkina Faso és más
országok képviselői, továbbá olyan regionális
szervezetek, mint az OLAGI (Organización Latinoamericana de Gobiernos
Intermedios – a latin-amerikai országok regionális
kormányait tömörítő szervezet) vagy a Nyugat-Afrikai
Gazdasági és Monetáris Unió. A rendezvény célja,
hogy – tekintettel a kohéziós politikával szemben
tanúsított egyre nagyobb érdeklődésre –
áttekintsék az EU kohéziós politikája és a
világ egyéb részein folytatott, hasonló szakpolitikák
kapcsán szerzett tapasztalatokat. Az egyik legfontosabb téma a
hatékonyabb kormányzási rendszerek létrehozásának
mikéntje, amelyek azt hivatottak biztosítani, hogy a regionális
fejlesztési szakpolitikák a lehető legnagyobb hatást
érjék el.
- Az országok világszerte hasonló kihívásokkal
néznek szembe, amelyek főként a gazdasági
világválságból erednek, de az elöregedő
társadalmak, az éghajlatváltozás jelentette kockázatok
és az energiabiztonság felett érzett aggodalmak is ide tartoznak.
Az Európai Unióban olyan partnerségeket alakítunk ki EU-n
kívüli országokkal, amelyek mindkét fél
számára gyümölcsözőek. Azt tapasztaljuk, hogy
számos ország egyre nagyobb érdeklődést
tanúsít mind az EU kohéziós politikai modellje, mind pedig
aziránt, ahogyan ez a szakpolitika sikeresen előmozdítja a
kiegyensúlyozott regionális fejlődést és
lehetőségeket. Ez a konferencia kiváló alkalmat
nyújt arra, hogy tapasztalatokat cseréljünk és tanuljunk
egymástól – nyilatkozta Hübner biztos a
konferenciát megelőzően.
A kétnapos rendezvényt az Európai Bizottság
Regionális Politikai Főigazgatósága szervezi,
együttműködésben a Fejlesztési
Főigazgatósággal, a Régiók Bizottságával
és a Régiószövetségek Globális Fórumával
(FOGAR). A konferencián nem csak az EU kohéziós politikával
kapcsolatos tapasztalatait vizsgálják meg, hanem a
különböző fejlesztési modelleket, a határokon
átnyúló együttműködés során
megvalósuló tapasztalatcsere módjait, valamint az európai
régióknak az egyéb régiókkal kialakítandó
partnerségek előmozdításában betöltött
szerepét is.
Az európai kohéziós politika kapcsán szerzett
tapasztalatok kamatoztatása
Hübner biztos beszédében emlékeztetni fog a
kohéziós politika fundamentumára, azaz arra, hogy a
gazdasági-társadalmi kohéziót a tagállamok és
régiók fejlettségi szintje közötti
egyenlőtlenségek csökkentésével kell
előmozdítani. Bár a kohéziós politikának
továbbra is ez az elsődleges szerepe, időközben
megváltoztak azok a kihívások, amelyekkel az európai
régióknak szembe kell nézniük. Danuta Hübner ki fogja
emelni, miként fejlődött az EU politikája annak
érdekében, hogy megfeleljen az új realitásoknak, és
stratégiaibb, eredményesebb módon reagáljon azokra.
Hangsúlyozni fogja továbbá, hogy a globalizáció, az
éghajlatváltozás és a demográfiai változások
jelentős „területi” dimenzióval bírnak, ami
helyi és regionális szintű intézkedéseket
kíván. Ezenkívül a kohéziós politika főbb
sikereire is rá fog világítani, csakúgy mint a szakpolitika
végrehajtása során szerzett tapasztalatokra, ami nagy
hasznára válhat a nem európai országoknak.
A konferencia három téma köré csoportosul: Az első
tematikus blokk – „Regionális válasz globális
kihívásokra” – arra összpontosít, hogy a
regionális kormányzati rendszerek miként járulnak hozzá
a fejlesztési programokhoz mind az EU-ban, mind az EU-n kívül. A
második tematikus blokkban – „A regionális
együttműködés szerepe a globalizált
világban” – azt vizsgálják meg, miként
vállalnak az európai régiók egyre növekvő szerepet
a világ egyéb tájain található városok és
régiók fejlesztésében, valamint miként járulhatnak
hozzá a regionális hálózatok a fejlődéshez és
a fenntarthatósághoz. Az utolsó blokk pedig, amely
„Regionális egyenlőtlenségek a feltörekvő
országokon belül” címet viseli, a világ
különböző részein tapasztalható
egyenlőtlenségek mértékét tanulmányozza, és
annak a kérdésnek jár utána, hogy a területi alapú
megközelítés, azaz például az EU kohéziós
politikája, valóban a leghatékonyabb módja-e az
egyenlőtlenségek kezelésének.
Megjegyzés a szerkesztőknek
Az EU Kínával, Oroszországgal és Brazíliával
kétoldalú egyezményeket kötött a regionális
politika terén folytatott együttműködés
megerősítésére, és a közeljövőben
Ukrajnával is hasonló egyezményt fog aláírni. A
közös érdekek közé tartoznak többek
között az innovációalapú regionális
fejlődés támogatására szolgáló
eszközök, a régiók besorolása és
meghatározása, valamint a területfejlesztés.
Az Európai Parlament pedig nemrég hagyta jóvá egy olyan
kísérleti projekt pénzügyi támogatását (2
millió euró), amely globális szinten mozdítja elő a
kohéziós politikát.
További információk a konferenciáról:
http://ec.europa.eu/regional_policy/conferences/globalreggov/További információk az EU kohéziós
politikájával kapcsolatos nemzetközi ügyekről:
http://ec.europa.eu/regional_policy/international/
