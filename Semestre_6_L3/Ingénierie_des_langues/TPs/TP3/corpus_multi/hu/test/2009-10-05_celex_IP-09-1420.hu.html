IP/09/1420 Brüsszel, 2009. október 5. Tej: magas szintű munkacsoport vizsgálja a tejágazat hosszú távú kilátásait Mariann Fischer Boel, mezőgazdasági és vidékfejlesztési ügyekért felelős biztos ma arról tájékoztatta a mezőgazdasági minisztereket, hogy jövő héten egy, a tejágazattal foglalkozó magas szintű szakértői csoport kezdi meg munkáját, melynek feladata, hogy a tejkvótarendszer 2015. április 1-jére ütemezett felszámolása következtében esedékes, közép- és hosszú távú intézkedésekről tárgyaljon a tejágazat tekintetében. A biztos egy miniszteri munkaebéd alkalmával kifejtette, hogy a szakértői csoportnak az lesz a feladata, hogy olyan új intézkedések bevezetésének lehetőségét vizsgálja meg, melyek hozzájárulhatnak a piac és a termelői bevételek további stabilizálásához, mérsékelhetik az áringadozást és növelhetik a piac átláthatóságát. A biztos továbbá tájékoztatta a minisztereket a készülő és a tejpiac támogatását megcélzó legfrissebb bizottsági javaslatcsomagról, továbbá beszámolt a piaci helyzet jelenlegi állásáról, mely azt mutatja, hogy a tejtermékek ára emelkedőben van. „Örömmel jelenthetem be, hogy a folyamatban lévő intézkedések pozitív hatása máris tükröződik a tejtermékek ármozgásában” – mondta Fischer Boel biztos. „Azonban előrelátóaknak kell lennünk és ezért azt javasoltam a múlt hónapban, hogy állítsunk fel egy magas szintű szakértői csoportot a hosszú távú lehetőségek vizsgálatára. A csoport október 13-án kezdi meg munkáját és a tejágazat jövőbeni problémáival fog foglalkozni. Meg kell próbálnunk mérsékelni az áringadozást, növelni az átláthatóságot és el kell gondolkodnunk azon, hogyan lehetne javítani a mezőgazdasági termelők szervezettségén. Mindeközben folyamatosan keressük a megoldást a tejtermelők rövid távú problémáira is. Az elkövetkező napokban a tagállamok megkapják az engedélyt arra, hogy 15 000 EUR-ig terjedő nemzeti támogatást fizessenek ki a mezőgazdasági termelőknek. Remélem továbbá, hogy a Tanács két héten belül hivatalosan is el fogja fogadni a biztonsági hálót érintő intézkedések kibővítésére vonatkozó javaslatunkat.” A magas szintű munkacsoport  A tejágazattal foglalkozó magas szintű munkacsoportot, melyben a tagállamok képviselői fognak részt venni, Jean-Luc Demarty, a Bizottság mezőgazdasági és vidékfejlesztési főigazgatója elnökli. A Bizottság szándékában áll szakértők és érdekelt felek bevonása, amennyiben arra a munkacsoportnak szüksége van. A munkacsoport főszabályként havonta egyszer ül össze, és munkájáról rendszeresen készít jelentést. Nem kizáró jelleggel, az alábbi té makörökkel fog foglalkozni:    A tejtermelők és a tejfeldolgozók közötti szerződéses viszonyok a tejpiaci kínálat-kereslet nagyobb mértékű kiegyensúlyozása érdekében   Annak vizsgálata, hogy mit lehet tenni a tejtermelők alkupozíciójának megerősítésére   Annak vizsgálata, hogy a jelenlegi piaci eszközök megfelelőek-e   Átláthatóság, fogyasztói tájékoztatás; minőséggel, egészségüggyel és címkézéssel kapcsolatos kérdések   Innováció és kutatás az ágazat versenyképesebbé tételére   A tejágazat határidős piaca kialakításának lehetősége   Fischer Boel biztos részletesen tájékoztatta továbbá a minisztereket az Európai Parlamentnek szeptember 17-én bemutatott, a tejpiac támogatására vonatkozó legutóbbi azonnali intézkedés-csomagról. A javaslatcsomag tartalmazza piaci zavarokra vonatkozó – az egyéb mezőgazdasági ágazatokban már létező – záradék alkalmazását a tejágazat vonatkozásában is, mely lehetővé tenné a piacon a jövőben felmerülő zavarok gyorsabb kezelését. A tagállami kvótafelvásárlási rendszerekben életbe lépő változtatásoknak köszönhetően annak eldöntésekor, hogy kell-e kiegészítő illetéket fizetni, a nemzeti tartalékba bevont felvásárolt kvóták nem fognak többé a nemzeti kvóta részének számítani. Amennyiben a kiegészítő illeték beszedésre kerül, a felvásárolt kvótának megfelelő részt a tagállamok az ágazat szerkezetátalakítására használhatják fel. Az ezen elképzelések megvalósítására vonatkozó jogszabályjavaslatokat a Bizottság várhatóan az elkövetkező napokban fogadja el. A tejágazatban történt legfrissebb előrelépések A legfrissebb adatok azt mutatják, hogy az árak tekintetében javulás mutatkozik nem csak a tejtermékek, de a gazdaságból értékesített nyerstej esetében is. A becslések alapján a tej júliusi/augusztusi literenkénti átlagára 25-26 eurocent volt, és a jelentősebb európai feldolgozók legutóbbi tájékoztatása alapján a szállítási ár tekintetében szeptember/október hónapban további 1-2 eurocent emelkedés várható. Az azonnali vételi árak terén június óta fokozott emelkedés tapasztalható. Az intervencióra jogosult termékek (vaj és sovány tejpor) árai 3 hónap alatt 7-9%-kal emelkedtek és így jelenleg jóval az intervenciós szint felett állnak. Korábban meghozott intézkedések A Bizottság 600 millió euróig terjedő összeget szán ebben az évben piaci intézkedésekre. Az intervenciós időszak meghosszabbítására vonatkozó bizottsági javaslatról a Tanács október 19-én fog szavazni. A közvetlen kifizetések 70 százaléka esetében 6 héttel korábban (október 16-tól) megtörténhet a kifizetés. A 2003-as KAP- reform részeként, az intervenciós árak csökkenésének kompenzálása érdekében a tejtermelőknek nyújtott közvetlen kifizetések további évi 5 milliárd euróval nőttek. A KAP-reform állapotfelmérése és az európai gazdaságélénkítési terv részeként további 4,2 milliárd euró áll rendelkezésre az „új kihívások” kezelésére, beleértve a tejágazat szerkezetátalakítását is. Mindez hozzáadódik a vidékfejlesztési politika keretén belül már rendelkezésre álló eszközökhöz. A Bizottság a termékválaszték és a program által támogatható korcsoport kibővítésével az iskolatej programot is tovább erősítette. Új ciklust nyitott meg továbbá a tejtermékek promóciójára irányuló intézkedések tekintetében. A Bizottság jelenleg tanulmányozza a tejágazatbeli ellátási láncot azzal a céllal, hogy növelje az átláthatóságot, illetve hogy felmérje az e területen esetlegesen fellépő versenyproblémákat. A jelentés ez év vége előtt jelenik meg, tartalmát megvitatja a magas szintű szakértői csoport.
