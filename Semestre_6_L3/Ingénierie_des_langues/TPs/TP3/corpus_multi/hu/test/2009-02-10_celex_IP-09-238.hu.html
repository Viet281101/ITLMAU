IP/09/238
Brüsszel, 2009. február 10.A Bizottság
kezdeményezésére a Polgármesterek Szövetsége
keretében négyszáz város vállalta, hogy
túlteljesíti az EU „20%-os” energiapolitikai
célkitűzésétA mai napon az Európai Parlament
brüsszeli üléstermében a Polgármesterek
Szövetsége alapító okiratának
aláírásával több mint háromszázötven
európai város ünnepélyes keretek között
vállalást tett arra, hogy nem pusztán teljesíti, hanem
túlteljesíti az EU egyik fontos energiapolitikai
célkitűzését: 2020-ig 20%-kal mérsékelni a
szén-dioxid-kibocsátást. Az Európai Bizottság e
kezdeményezése nyomán, amelyben a Régiók
Bizottsága is fontos szerepet vállalt, több mint 60 millió
polgár képviselői fognak együtt törekedni a
környezetünk megváltoztatásával és a bölcsebb
energiafogyasztással kapcsolatos közös célok
elérésére.
„Az Európában előállított energia legnagyobb
részét a városi területek használják fel,
ezért az éghajlatváltozás ellen is a városoknak kell
felvenniük a harcot, nekik kell kivívniuk a győzelmet. Ez az oka
– különös tekintettel a mostani nehéz helyzetre
– annak, hogy ennyire fontos számunkra az a reménykeltő
üzenet, amelyet az európai polgármesterek ma a
Polgármesterek Szövetsége alapító okiratának
aláírásával, a dokumentumban tett vállalásaik
révén kifejeztek” – nyilatkozta Andris Piebalgs, az
Európai Bizottság tagja.
Luc Van den Brande, a Régiók Bizottsága elnöke az
ünnepélyes aláíráson a következőket mondta:
„A Polgármesterek Szövetsége kitűnő
kezdeményezés, és a Régiók Bizottságával
együttműködve a jövőben bizonyosan tovább fog
bővülni. Az üvegházhatást okozó gázok
kibocsátásának visszafogására vonatkozó
ambiciózus európai célkitűzések csak akkor
teljesíthetők, ha az európai helyi és regionális
önkormányzatok partnerként fognak össze egymással. A
Szövetség nem csupán a nagyvárosokat várja: kisebb
városok, falvak és teljes régiók egyaránt bátran
csatlakozhatnak az alapító okirat aláírásával,
és megtehetik környezetvédelmi célú
felajánlásukat. A Régiók Bizottsága most egy olyan
hálózat létrehozásának lehetőségeit kutatja,
amely segítené a Szövetség alapító okiratát
aláíró városokat és régiókat bevált
gyakorlati megoldásaik és tapasztalataik egymással való
megosztásában.”
Az ünnepélyes aláíráson több mint száz
európai polgármester vett részt. A rendezvényen José
Manuel Barroso, az Európai Bizottság elnöke, Andris Piebalgs
energiaügyi biztos, Luc Van den Brande, a Régiók Bizottsága
elnöke, Alejo Vidal Quadras, az Európai Parlament alelnöke,
valamint öt városvezető: Demszky Gábor Budapestről, Ole
von Beust Hamburgból, Alberto Ruiz Gallardón Madridból,
Jānis Birks Rigából és Bo Frank a svédországi
Växjőből közösen elnökölt.
Ugyancsak ma, az
ünnepséggel egy napon kezdte meg működését a
Polgármesterek Szövetsége új honlapja, amely internetes
portálként és támogató struktúraként
egyaránt a részt vevő városok és a polgárok
igényeinek kielégítésére törekszik. A www.eurmayors.eu címen
elérhető új honlap hírekkel és képes
beszámolókkal szolgál a szövetség
működéséről, és a részt vevő
városokat is bemutatja.
További információk: MEMO/09/59.
