I P/09/948  Brüsszel, 2009. június 18.     Az európai szociális partnerek aláírták a szülői szabadságról szóló keretmegállapodás felülvizsgált változatát  Az európai szociális partnerek által kötött új keretmegállapodás értelmében minden szülő három helyett négy hónap szülői szabadságra lesz jogosult. Az új szabály a munkaszerződés típusától függetlenül valamennyi alkalmazottként dolgozó munkavállalóra vonatkozik majd. A szociális partnerek fél éven át tartó tárgyalássorozatának eredményeként létrejött keretmegállapodás azokat a változásokat is tükrözi, amelyek a szülői szabadságról szóló első keretmegállapodás 1995-ös aláírása óta a társadalomban és a munkaerőpiacon végbementek. A ma délelőtti hivatalos aláíráson Vladimír Špidla foglalkoztatási, szociális és esélyegyenlőségi biztos is megjelent.  „ Ez a megállapodás a bizonyíték arra, hogy az európai szociális partnerség működik, és konkrét eredményeket hoz az európai dolgozók és vállalkozások számára ”, hangsúlyozta  Vladimír Špidla foglalkoztatási, szociális és esélyegyenlőségi biztos, majd hozzátette: „A megállapodás konkrét módon közelíti meg a nemek közti esélyegyenlőség egyik legfontosabb kérdését, és bizonyítja, hogy erős szándék irányul a családi és a szakmai élet egyensúlyának javítását célzó megoldások felkutatására, ugyanakkor a nemzeti szabályozási keretek, az eltérő gyakorlat és a különböző hagyományok tiszteletben tartására is.”  A szülői szabadságról szóló új keretegyezményt ma délelőtt írták alá az európai szociális partnerek:  az Európai Szakszervezetek Szövetsége (ESZSZ), az Európai Gyáriparosok és Munkáltatók Szervezeteinek Szövetsége (BUSINESSEUROPE), az Állami Vállalatok és Általános Gazdasági Érdekű Vállalkozások Európai Központja (CEEP) és a Kézműves és Kis- és Középvállalkozások Európai Szövetsége (UEAPME). Az új megállapodás:    mindkét szülő számára háromról négy hónapra növeli a szülői szabadság időtartamát;    a négy hónapból három átruházható az egyik szülőről a másikra;    egyértelműen kimondja, hogy hatálya minden munkavállalóra kiterjed, függetlenül a munkaszerződés formájától (határozott idejű szerződés, részmunkaidő stb.);   lehetővé teszi a szülői szabadság után munkahelyükre visszatérő szülők számára, hogy munkakörülményeik módosítását kérjék (például a munkaórákkal kapcsolatban);   fokozottan védi a munkavállalókat nemcsak az elbocsátással, hanem a szülői szabadsághoz való jog gyakorlásával összefüggő bármilyen kedvezőtlen bánásmóddal szemben is.    Most a Bizottságon a sor, hogy a megállapodásban szereplő rendelkezéseket megvizsgálja.    A testület még a nyár előtt javaslat formájában felkéri a Tanácsot, hogy a Szerződés szociális párbeszédről szóló rendelkezéseinek megfelelően irányelvben biztosítsa a megállapodás végrehajtását.    Az irányelvet a Tanácsnak minősített többséggel kell elfogadnia. Háttér  A családi, a szakmai és a magánélet jobb összeegyeztethetőségéről az európai szociális partnerek bevonásával kezdeményezett konzultáció két szakasza után a több iparágra kiterjedő szociális párbeszédben részt vevő szervezetek úgy döntöttek, hogy tárgyalást indítanak egy, a szülői szabadságról szóló megállapodás megkötése érdekében.    A tárgyalás eredményeként 1995 decemberében létrejött a legelső közösségi szintű keretmegállapodás, melyet 1996-ban a Tanács irányelve (96/34/EK irányelv) követett.    Közel 15 évvel később a szociális partnerek úgy ítélték meg, hogy ideje naprakésszé tenni e megállapodás tartalmát, ezért újra tárgyalóasztalhoz ültek, hogy kidolgozzák a megállapodás felülvizsgált változatát.    A tárgyalások 2008 szeptemberétől 2009 márciusáig tartottak.  További információ: Bővebben a szociális párbeszédről    http://ec.europa.eu/social/main.jsp?catId=329&amp;langId=fr    Bővebben a nemek közötti egyenlőségről    http://ec.europa.eu/social/main.jsp?catId=418&amp;langId=hu    Éves jelentés a nők és férfiak közötti egyenlőségről (2009)    http://eur-lex.europa.eu/LexUriServ/LexUriServ.do?uri=COM:2009:0077:FIN:HU:HTML    A bérszakadék megszüntetéséért folytatott kampány honlapja:    http://ec.europa.eu/social/main.jsp?langId=hu&amp;catId=681     Hírvideó: Harc a nők és férfiak közötti bérszakadék ellen Európában    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1     Hírvideó: Több női felsővezetőt!    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
