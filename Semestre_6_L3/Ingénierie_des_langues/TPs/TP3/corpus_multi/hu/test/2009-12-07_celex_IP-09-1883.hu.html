IP/09/1883  Brüsszel, 2009. december 7 A Bizottság internetes szavazást indít az új EU-s ökológiai logóról  A Európai Bizottság Mezőgazdasági és Vidékfejlesztési Főigazgatósága arra kéri fel az európai polgárokat, hogy vegyenek részt az EU-s ökológiai logó k iválasztására irányuló szavazásban, amely a mai napon nyílik meg, és a kiválasztási folyamat utolsó szakaszát jelenti. A szavazásban a   http://ec.europa.eu/agriculture/organic/logo/index.htm   internetes oldalra belépve lehet részt venni, és január 31-ig lehet voksolni a versenyben maradt három logó valamelyikére. Az új logó bevezetésének célja a fogyasztóvédelem növelése és a biogazdálkodásból származó termékek népszerűsítése. Az új logó használata – a jelenleg használatoséval ellentétben – kötelező lesz minden, a 27 tagállam valamelyikéből származó, a címkézési szabványoknak megfelelő előrecsomagolt bioterméken. „Az internetes szavazás révén az Európai Bizottság azt szeretné elérni, hogy az új logó a lehető legtöbb ember tetszését elnyerje. A nyílt kiválasztási folyamat ugyanakkor azon általános cél eléréshez is hozzájárul, hogy felhívjuk a figyelmet a biogazdálkodási ágazat fontosságára” – mondta Mariann Fischer Boel, mezőgazdasági és vidékfejlesztési biztos.  Az új logó az EU termékeit mind az Unión belül, mind azon kívül képviselni fogja. Fontos, hogy könnyen megjegyezhető, és szavak vagy betűk feltüntetése nélkül is köthető legyen az EU-hoz és a biogazdálkodáshoz.  Az Európai Bizottság Mezőgazdasági és Vidékfejlesztési Főigazgatósága e kihívást jelentő feladat megoldása érdekében indította útjára az ökológiai logó megalkotására irányuló versenyt, amelyben európai formatervező és képzőművészet szakos hallgatók vettek részt 2009 áprilisa és júniusa között. Összesen 3422 fiatal tervező nyújtotta be innovatív pályázatát. A beadási határidő után nemzetközi szakemberekből álló zsűri választotta ki azt a három logót, amely a kiválasztási folyamat következő szakaszába jutott.
