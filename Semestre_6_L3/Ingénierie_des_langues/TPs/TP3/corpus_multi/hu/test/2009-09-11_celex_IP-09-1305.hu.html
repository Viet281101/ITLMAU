IP/09/1305  Brüsszel, 2009. szeptember 11. Uniós stratégia a Földközi-tengeren folytatott tengerhasznosítási tevékenységek irányításának javítására  A mai napon az Európai Bizottság ismertette a Földközi-tenger medencéjében jelentkező különféle tengerhasznos ítási kihívások kezelésére irányuló stratégiáját.  A tengerügyek jobb irányítása jelentősen elősegítené a fenntarthatóbb növekedést a térségben, egyúttal lehetővé tenné a közös érdekű problémák kezelését is.  A tengeri területért folytatott verseny, a tengerbiztonsági kockázatok, a környezetkárosodás és az éghajlatváltozás kedvezőtlen hatásai mind rámutatnak arra, hogy a térség tengerpolitikai irányítása tekintetében összehangoltabb, többek között a nem EU-tag mediterrán partnerekkel való együttműködésben megvalósuló megoldásra volna szükség.  Joe Borg, az Európai Bizottság tengerügyi és halászati biztosa a következőképpen nyilatkozott:  „A Földközi-tenger térségére vonatkozó, integráltabb döntéshozatali eljárások kialakítása bizonyosan hasznára fog válni mind az érdekelteknek, mind a hatóságoknak.  A tengerhasznosításban érdekelt vállalkozások erejének és fenntartható jövőjének biztosítása és a tengeri környezet megóvása a mediterrán térségben akkor lesz sikeres, ha elegendő energiát fektetünk a tengerpolitikai irányítás hatékonyabbá tételébe, beleértve valamennyi részterületet.  Az EU-nak integráltabb, átfogóbb tengerpolitikát kell kidolgoznia, nem egyszerűen a maga érdekében, hanem együttműködve valamennyi szomszédjával.”  Ágazatokon átívelő irányítási eszközök a mediterrán térségben 2007-es megszületése óta az integrált tengerpolitika keretében számos olyan eszköz került kidolgozásra és támogatásra, amelyek elősegítették a tengerpolitikai irányítást. Közülük a fontosabbak:    Tengeriterület-rendezés a tengeri terület jobb hasznosítása érdekében.  A Bizottság tanulmányt készít a tengeriterület-rendezés mediterrán térségben való alkalmazása lehetőségeinek felmérésére (   IP/08/1767   ), amelyet egy tesztprojekt fog követni a határokon átnyúló gyakorlati módszerek ösztönzésére.     A tengerparti övezet integrált kezelése (ICZM) a parti területek és szigetek vonatkozásában, valamint koherensebb megközelítés alkalmazása a szárazföld és a tenger közötti határvonal teljes hosszán.  A Bizottság internetalapú jegyzéket készít a más tengeri medencékben bevált módszerekről, és tovább építi a földközi-tengeri térségben alkalmazott ICZM-módszerek tudásbázisát az EU hetedik keretprogramja keretében.    Integrált kutatási erőfeszítések , amelyeket a Bizottság – összhangban a tengerkutatás és a tengerhasznosítási célú kutatás tárgyában kidolgozott európai stratégiával (   IP/08/1283   ) ­– intenzívebbé kíván tenni.  Mindenekelőtt nagy horderejű, a Földközi-tengerre szabott multitematikus kutatást kezdeményez az EU hetedik kutatási keretprogramja keretében.    Integrált tengeri felügyelet a Földközi-tenger biztonságosabbá tétele érdekében.  Hat parti tagállam csatlakozott ahhoz a kísérleti projekthez, amelynek célja a tengeri megfigyelésért és felügyeletért felelős nemzeti hatóságok közötti együttműködés szorosabbra fűzése és az információcsere hatékonyabbá tétele. Mindez az egész mediterrán térségben elősegíti a koherensebb tengeri felügyeletet.   Az integrált tengerpolitikai irányítás előmozdítása  A közös kihívásokkal való szembenézésre irányuló nemzetközi együttműködés megerősítése azonban csak a megoldás egyik fele. A döntéshozók felelőssége, hogy az egy-egy ágazatra érvényes intézkedéseket átfogó döntéshozatal váltsa fel, amely figyelembe veszi a különféle tengerhasznosítási tevékenységek közötti kapcsolatokat. Éppen ezért közleményében a Bizottság a következő javaslatokkal él:   Ösztönözni kell a térségi érdekelteket és hatóságokat a tengerügyek integráltabb kezelésére, valamint arra, hogy vegyenek részt prioritások meghatározásában a tengerügyi irányítás területén;   Meg kell vizsgálni a lehetőségeket a tengerhasznosítási ágazatbeli és a Földközi-tengerhez kötődő valamennyi érdekelt és hatóság közötti együttműködés előmozdítására;   Segíteni kell az EU mediterrán tagállamait az integrált tengerpolitikában bevált gyakorlatok cseréjében, például a területi együttműködés meglévő uniós finanszírozása segítségével;    Elérhetővé kell tenni az Európai Szomszédsági és Partnerségi Támogatási Eszköz keretében nyújtott technikai segítséget azon nem uniós mediterrán országok számára, amelyek integráltabb megközelítést kívánnak alkalmazni a tengerügyek területén (   IP/09/1113   );     Szorgalmazni kell az ENSZ 1982. évi tengerjogi egyezményének ratifikálását és végrehajtását;    Létre kell hozni a mediterrán országok részvételével egy integrált tengerpolitikával foglalkozó munkacsoportot a nem tagállam mediterrán partnerekkel való párbeszéd és együttműködés erősítésére;    Ösztönözni kell a többoldalú ágazatközi együttműködést a földközi-tengeri térségben a tengerhasznosítási tevékenységeket szabályozó hatályos nemzetközi és regionális megállapodások átláthatóbbá tételével, valamint a róluk készített tanulmányok segítségével .    További információ:    MEMO/09/     387     A témával kapcsolatos honlap címe:   http://ec.europa.eu/maritimeaffairs/mediterranean_en.html
