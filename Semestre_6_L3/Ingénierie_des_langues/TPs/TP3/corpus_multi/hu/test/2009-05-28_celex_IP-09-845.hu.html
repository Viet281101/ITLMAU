IP/09/845   Brüsszel, 2009. május 28.  Valódi előnyök az európai polgárok számára: a Bizottság 2004–2009 között elért eredményei  Az Európai Bizottság az európai parlamenti választások előterében ma közzétette az általa elért eredményekről összeállított beszámolót. Az Európai Bizottság az újjáegyesített Európai Uniót a polgárok szolgálatába állította, stabilitást és jólétet hozva az Unió 27 tagállamának. Határozottan fellépett a gazdasági és pénzügyi válság ellen, és integrált megközelítést alkalmazott az éghajlatváltozás elleni küzdelem, valamint az energiaellátás biztonságának megteremtése érdekében. A Bizottság arra törekedett, hogy a globalizáció minden érintett fél számára pozitív eredményeket nyújtson, szigorúbb szabályozás alá essen, és tükrözze az európai értékeket.   José-Manuel Barroso, a Bizottság elnöke a következőképpen nyilatkozott: „ A jelenlegi Bizottságnak – amely elsőként szolgálta a 27 tagúra bővített Uniót – jelentős gazdasági és társadalmi változások korában az Európai Unió történetének eddigi talán legnagyobb kihívásaival kellett szembenéznie. Eredményeink azt mutatják, hogy az Uniót oly sikeressé tevő alapvető értékeinket és céljainkat szigorúan követve jelentős mértékben hozzájárultunk az európai projekt jövőbeni fejlődéséhez.  Különösen büszke vagyok a gazdasági és pénzügyi válság kezelését szolgáló intézkedéseinkre, az éghajlatváltozás elleni küzdelemre vonatkozó, nagyszabású programunkra, valamint a valódi európai energiapolitika megteremtésére. Mára vezető szerepet értünk el abban, hogy az európai értékek mentén alakítsuk a globalizációt, és világszerte kifejezésre juttassuk az európai érdekeket.  Itt az ideje, hogy az európai polgárok az európai parlamenti választásokon kifejezésre juttassák a jövőről alkotott elképzeléseiket. Felhívom Európa polgárait, hogy éljenek demokratikus jogukkal.” Az elért eredményeket bemutató részletes dokumentumot ma tették közzé, az EU minden hivatalos nyelvén hozzáférhető.  A Bizottságnak az elmúlt öt évben, Barroso elnök vezetése alatt sikerült hitelessé válnia a polgárok, a gazdasági szereplők, a tagállamok és az Európai Parlament szemében. Bizonyította, hogy ambiciózus, ugyanakkor realista javaslatokat tesz, és biztosítja e kezdeményezések teljesülését. A Bizottság mindezt intézményi változásokkal és gazdasági válsággal jellemzett időkben érte el.   Több olyan nagyszabású jogszabályról is megegyezés született, amelyek célja, hogy – többek között a közlekedési szolgáltatásokat igénybe vevők jogainak megerősítésén, a mobiltelefon-díjak mérséklésén és a határokon átnyúló fizetési műveletek megkönnyítésén keresztül – az egységes piacot határozottan a polgárok szolgálatába állítsák. Ezzel párhuzamosan a Bizottság egyszerűsítette az uniós szabályrendszert, javasolva a jogszabályok csaknem 10 %-ának eltávolítását és a vállalkozásokra – különösképpen a kis- és középvállalkozásokra – nehezedő igazgatási teher csökkentését.  A Bizottság a megújult lisszaboni stratégia és a felülvizsgált stabilitási és növekedési paktum keretében a növekedésre és a foglalkoztatásra összpontosított, amelynek eredményeként Európa felkészültebben reagált a jelenlegi gazdasági, pénzügyi és foglalkoztatási válságra. A Bizottság volt az első olyan nemzetközi intézmény, amely hiteles fellendülési tervet mutatott be, és élen járt az értékvesztett eszközökkel, a feltőkésítéssel, az állami támogatásokkal és az egyes ágazatok – pl. az autóipar – egyszerű megmentésén túlmutató, azok fellendítésére hozott intézkedésekkel kapcsolatos kezdeményezésekben. A Bizottság a G-20 szintjén és európai szinten egyaránt a de Larosière-jelentés ajánlásainak végrehajtásán keresztül vezeti a válság elleni fellépést.  A Barroso-Bizottság irányította az éghajlatváltozással és az energiával kapcsolatos európai elképzelésekben bekövetkezett paradigmaváltást is. A Barroso-Bizottság által előkészített jogszabályi intézkedéscsomaggal Európa bizonyította, hogy készen áll a vezető szerepre, és az éghajlatváltozással kapcsolatos koppenhágai tárgyalásokra való felkészülés során tovább halad ezen az úton. A Bizottság biztosítja, hogy a gazdasági válság kezelésére hozott rövid távú intézkedések teljes mértékben megfeleljenek a hosszú távú céloknak is. Az Európai Bizottság keményen küzdött azért, hogy a szegénység, a globális egészségügyi kérdések, a migráció és a biztonsági kérdések kezelése érdekében közreműködjön a változó globális környezet alakításában. A Bizottság a grúziai, a közép-keleti és az afrikai válságokkal kapcsolatban demonstrálta befolyását. Szomszédságpolitikáján keresztül ugyanakkor erősítette a régió stabilitását, és az európai érdekek és értékek védelmében támogatta eredményes, ambiciózus partnerségek kialakítását a világhatalmakkal.  További munkára van azonban szükség: még le kell zárni a dohai fordulót, ezenfelül a Bizottság számos további javaslatot nyújtott be a pénzügyi piacok megreformálására, a foglalkoztatás élénkítésére és egyéb sürgető kihívások megoldására vonatkozóan, amelyek az EU végső jóváhagyására várnak. A jelenlegi gazdasági válság hatásainak kezelése során a Bizottságnak azt kell biztosítania, hogy az Unió megerősödve kerüljön ki a válságból. A Bizottság továbbra is szorosan figyelemmel kíséri a lisszaboni szerződés ratifikálását, amely javítja az Unió cselekvési lehetőségeit .   A Barroso-Bizottság javaslatokat tett a ma kihívásainak megoldására. A gazdasági fellendülés terve, az éghajlatváltozás elleni küzdelem, az energiabiztonság, az Európai Globalizációs Alkalmazkodási Alap, az 1 milliárd eurós élelmezésfinanszírozási eszköz, az Európai Innovációs és Technológiai Intézet, az energiaprojektekre és a vidéki közösségek szélessávú internet-hozzáférésének bővítésére fordítandó 5 milliárd euró, valamint a bevándorlási paktum – mind bizottsági kezdeményezés eredménye. A Bizottság bizonyította, hogy az EU képes 27 taggal működni, vitát vezetni és eredményeket felmutatni. A Bizottság az európai politika mozgatórugójaként működött, és minden körülmények között arra törekedett, hogy a 27 tagállam az Európai Tanács valamennyi ülésén konszenzusra jusson. A Bizottság mandátumának mérlege összességében pozitív.  Háttér  A Barroso-Bizottság 2004. november 22-én kezdte munkáját, mandátuma a tervek szerint 2009. október 31-én jár le.  Az elmúlt négy és fél évben a Bizottság ambiciózus jogszabályi javaslatokat fogadott el. 2005 óta az Európai Parlament és a Tanács az együttdöntési eljárás keretében több mint 470 javaslatról jutott egyetértésre. A Bizottság egyes szakpolitikai területeken elért eredményeiről részletes tájékoztatás a biztosok hivatalaiban szerezhető be. A Bizottság eredményeit részletező dokumentum egy példánya megtalálható az alábbi oldalon:    http://ec.europa.eu/commission_barroso/president/priorities/bilan/index_en.htm
