IP/09/510
Brüsszel, 2009. március 31.Környezetvédelem: az EU a
madárvédelmi irányelv 30 éves fennállását
ünnepliAz EU első természetvédelmi
jogszabálya, a madárvédelmi irányelv április 2-án
ünnepli fennállásának 30.
évfordulóját. Ez a jogszabály az európai
környezetvédelmi politika egyik legjelentősebb
vívmánya, és központi szerepet tölt be a biológiai
sokféleség csökkenésének megfékezésére
irányuló uniós stratégiában. A madárvédelmi
irányelv kulcsfontosságú volt ahhoz, hogy Európa
legveszélyeztetettebb madárállományainak
állapotromlását vissza lehessen fordítani. Ebben
különösen fontos szerepet játszottak a különleges
madárvédelmi területek (KMT-k). Hála az Európai
Unió, a nemzeti kormányok, a természetvédők és
önkéntesek azon erőfeszítésének, hogy az
irányelv előírásait célzott intézkedésekkel a
gyakorlatban is végrehajtsák, számos madárfaj néz ma
szebb jövő elé. Közéjük tartozik a kanalasgém
(Platalea leucorodia), a rétisas (Haliaeetus albicilla)
és az ibériai sas (Aquila adalberti). Napjainkban közel
5000 KMT létezik, amelyek az EU szárazföldi területének
több mint 10%-át teszik ki, és a Natura 2000 ökológiai
hálózat szerves részét képezik.  A
madárvédelmi irányelv végrehajtása kiváló
példája a 27 uniós tagállam megosztott
felelősségének és a közöttük lévő
együttműködésnek.
Stavros Dimas környezetvédelmi biztos így nyilatkozott:
„A madárvédelmi irányelv az uniós
környezetvédelmi politika egyik sikertörténete és a
globális biodiverzitás megőrzése melletti
elkötelezettségünk gyakorlati kifejezése. A madarak nemcsak
gyönyörű teremtmények és természeti
örökségünk felbecsülhetetlen értékű
részei, hanem környezetünk állapotának is
létfontosságú mutatói. Európa vadon élő
madarai számára rendkívül hasznosnak bizonyultak az
irányelv szigorú előírásai. Az
madárpopulációk egészségének hosszú
távú biztosításához azonban még jelentős
kihívásoknak kell megfelelnünk. A madárvédelmi
irányelv ezért éppoly releváns ma, mint 30 éve,
továbbá alapvető eszköze a biológiai
sokféleség megőrzésére irányuló
politikánk megvalósításának.”
A madárvédelmi irányelv –
sikertörténet
Harminc évvel elfogadása után a madárvédelmi
irányelv továbbra is a legfontosabb európai uniós
madárvédelmi jogszabály, és egyúttal az uniós
környezetvédelmi politika egyik legsikeresebb eleme.
A Science folyóiratban publikált egyik tanulmány
megerősítette: az irányelv jelentősen hozzájárult
ahhoz, hogy Európa egyes legveszélyeztetettebb
madárállományainak állapota ne romoljon tovább. A
madeirai viharmadár (Pterodroma madeira), a borzas gödény
(Pelecanus crispus) és a kis kárókatona (Phalacrocorax
pygmaeus) sorsa elsősorban a különleges
madárvédelmi területek (KMT-k) kijelölése
következtében fordult jobbra. A közel 5000 KMT-ből
álló hálózat Európa szárazföldi
területének több mint 10%-át teszi ki, és jelentős
tengerparti területet is magában foglal. 
A madárvédelmi irányelv a sikeres nemzetközi
együttműködés kiváló példája. Amikor az
irányelvet 1979-ben elfogadták, az EU mindössze kilenc
tagállamból állt. Napjainkban ez az
együttműködés a kibővített EU egész
területén zajlik, és mind a 27 tagállamban
találhatók KMT-k. Unió-szerte azonos madárvédelmi
szabályok alkalmazandók, és a Bizottság szigorúan
nyomon követi végrehajtásukat, amit – szükség
esetén – akár per útján is kikényszerít a
tagállamoktól. 
A madárvédelmi irányelv felismerte a – természettel
párhuzamosan létező – emberi tevékenységek, mint
például a vadászat, a halászat és a
mezőgazdaság fontosságát. A Natura 2000 program hatálya
alá tartozó területek többsége ugyan továbbra is
magánkézben marad, de a tagállamok hangsúlyt fektetnek arra,
hogy kezelésük a jövőben mind ökológiai, mint
gazdasági szempontból fenntartható legyen.
Az előttünk álló kihívások
Az elért eredmények ellenére az EU területén
előforduló több mint 500 vadon élő madárfaj
továbbra is komoly kockázatoknak van kitéve. A legutóbbi
tudományos kutatások szerint az európai madárfajok 43%-a
veszélyeztetett vagy állományukat súlyos
állapotromlás fenyegeti. Ez jelentős kihívás elé
állítja a – tengeri területekkel bővülő
– Natura 2000 hálózat megvalósulását. 
Ezenkívül fokozottabb védelmet igényelnek a vidéki
területektől függő gyakori madárfajok. Az
agrárpolitika változásai következtében a
mezőgazdasági területekhez kötődő madárfajok
állományai aggasztó mértékben megcsappantak.
Egyedszámuk 1980 óta 50%-kal csökkent. Jóllehet a
populációk mára stabilizálódtak, további
erőfeszítésekre van szükség ahhoz, hogy a
madárvédelmi követelményeket jobban beépítsék
az agrárpolitikába és egyéb politikákba olyan fontos
fajok helyreállítása érdekében, mint amilyen a reznek
(Tetrax tetrax) és a haris (Crex crex). 
A vadon élő madárállományok egészségi
állapota jól tükrözi a biológia sokféleséget
fenyegető általánosabb veszélyeket, például az
éghajlatváltozást. Már van bizonyíték az egyes
madárpopulációk elterjedésében mutatkozó
változásokra. A jövő legnagyobb kihívásai
közé tartozik, hogy kellő életteret kell biztosítani a
természet részére és a madárvédelmet is hozzá
kell igazítani a változó éghajlathoz.
A madárvédelmi irányelv ezenkívül
hozzájárul ahhoz, hogy az EU teljesítse a vándorló
madárfajok tekintetében tett nemzetközi
kötelezettségvállalásait. Mivel számos faj
Európán kívül tölti életének egy
részét, az egészséges madárpopulációk
biztosításához alapvető, hogy
együttműködjünk azokkal az országokkal, amelyek e
madarak vonulási útvonalán találhatók.
Háttér
A madárvédelmi irányelvet a vadon élő európai
madárpopulációknak a környezetszennyezés, az
élőhelyek zsugorodása és a nem fenntartható
tevékenységek miatti csökkenésével
összefüggő, egyre fokozódó aggodalmak
következtében fogadták el. Felismerték azt a tényt is,
hogy a vadon élő madarak – amelyek között sok
vándorló faj is van – a tagállamok közös
örökségét képezik, ezért védelmük
nemzetközi együttműködést tesz
szükségessé. 
További részletek az alábbi oldalon olvashatók:http://ec.europa.eu/environment/nature/legislation/birdsdirective/index_en.htm
