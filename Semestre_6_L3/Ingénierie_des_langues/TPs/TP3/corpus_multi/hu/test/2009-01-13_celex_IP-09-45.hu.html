IP/09/45
Brüsszel, 2009. január 13Fogyasztók: a gyermekbalesetek
elkerülése érdekében az Európai Bizottság
szabványosítja a bébikompokatMa tették közzé a Hivatalos Lapban
azt a bébikompokra vonatkozó európai biztonsági
szabványt, amelyet az Európai Bizottság a
gyermekbalesetek megelőzése érdekében fogadott
el. Az elmúlt 20 év kórházi baleseti statisztikái az
EU-ban és a USA-ban következetesen azt mutatják, hogy a
bébikomp veszélyforrás: minden évben gyermekek ezreit kell
miatta bekövetkezett balesetek folytán kezelni. Ausztrál
kutatások szerint három bébikomphasználó
gyermekből legalább egy valamilyen sérülést szenved. Az
Egyesült Királyságban működő
gyermekbaleset-megelőzési szervezet (Child Accident Prevention Trust)
becslése szerint a bébikomp minden más csecsemőknek
szánt terméknél több sérülést okoz. A
bébikompbalesetek – például a felborulás vagy a
lépcsőn leesés – rendkívül súlyosak is
lehetnek, hiszen ilyenkor az esetek túlnyomó
többségében a fej sérül meg. Az EU-szabvánnyal
bevezetett előírás szerint a gyártás során
tesztelni kell a bébikomp stabilitását, tervezésének
pedig a sérülések csökkentésére kell
irányulnia. 2008 novemberében az általános
termékbiztonsági bizottságban a tagállamok
támogatták a Bizottságnak a szabvány bevezetésére
irányuló javaslatát, valamint az Európai Parlament is
üdvözölte a határozatot. A szabvány minden
gazdasági szereplő és piacfelügyeleti hatóság
számára világos, gyors és egységes referenciát
biztosít, amennyiben bébikompot kíván gyártani vagy
importálni, illetve a termék biztonságát szeretné
ellenőrizni.
Meglena Kuneva, az EU fogyasztóügyi biztosa a
következőket mondta: „A szabvány az EU legfiatalabb és
legsérülékenyebb polgárainak biztonságát hivatott
növelni. A gyermek védelmének legfontosabb záloga ugyan a
szülői felügyelet, ám a gyermekek számára
készült termékek biztonságával kapcsolatos
külön elővigyázatossági intézkedések sem
hanyagolhatók el.”
Mi az a bébikomp?
A bébikomp olyan kerekes készülék, amelynek
segítségével a járni még nem tudó kisgyermek
lábai használatával mozoghat. Általában akkortól
használható, amikor a gyermek már önállóan
ül, egészen addig, amíg képes önállóan
járni. Bébikompot tehát általában 6–15
hónapos gyermekek használnak.
Mi a probléma lényege?
Bébikomp miatt évente több ezer gyermekbaleset
történik EU-szerte. A gyermekjáró-keretes balesetek
jórészt lépcsőn való leesés vagy felborulás
miatt következnek be, elsősorban akkor, amikor a gyermek
göröngyös felületen – például
küszöbön vagy szőnyegszélen – próbál
előrehaladni. Az ilyen balesetekkor bekövetkező
sérülések nagyon súlyosak is lehetnek, mert az esetek
jó részében a gyermek fejét érintik.Portugáliai adatok szerint 7–15 hónapos korú 850
gyermeknek kellett bébikomp miatt bekövetkezett
sérülése miatt sürgősségi ellátásban
részesülnie[1]. Az
esetek fele a lépcsőn való leesés miatt történt
meg, több mint 60%-ukban pedig a fejet érte
sérülés.
Az Egyesült Királyságban a
gyermekbaleset-megelőzési szervezet (Child Accident Prevention Trust)
becslése szerint a bébikompok minden más csecsemőknek
szánt terméknél több balesetet okoznak. 2002-ben ilyen
baleset miatt több mint 2350 gyermek került kórházba,
mintegy 70%-uk egy évnél fiatalabb.
A toulouse-i egyetemi kórházközpont (Centre Hospitalier
Universitaire de Toulouse) tanulmánya szerint 2003–2006
között 7–12 hónapos korú 178 gyermeket vettek föl
sürgősségi gyermekgyógyászati kezelésre
azért, mert bébikomppal elesett.Az eszköz miatt
bekövetkező balesetek számának növekedése miatt a
tagállamok igényelték, hogy közösségi szinten
határozzák meg a biztonsági szabványt.
Mi az eljárás?
A szabványt az Európai Szabványügyi Bizottság
(Comité Européen de Normalisation, CEN) dolgozta ki, és a
tagállamok piacfelügyeleti hatóságai már
használják is a nem biztonságos gyermekápolási
termékek forgalmazásának ellenőrzésekor. Az ilyen
EU-szabványok használata ugyan önkéntes, ám az EU
Hivatalos Lapjában közzétett szabvány szerint gyártott
termékről vélelmezni kell, hogy biztonságos.
Amennyiben egy gyártó eltér az EU-szabványtól, akkor
gondoskodnia kell róla, hogy terméke teljesíti –
legalább – a szabványban megadott biztonsági szintet
és követelményeket. Ez viszont alapos kiegészítő,
speciális tanúsítási eljárásokat kíván,
amelyek az EU hivatkozású szabvány használatával
egyszerűen elkerülhetők. De facto tehát az
EU-szabványok egyre inkább ágazati normává
válnak.
Melyek az új szabvány főbb elemei és
változásai?
A bébikompok legnagyobb veszélye a felborulás. Ennek
orvoslására az új szabvány
stabilitásvizsgálatokat, és a felborulás
kockázatát csökkentő követelményeket határoz
meg. Az új szabvány (jelzete: EN 1273:2005) bébikompok
gyártásához tartalmaz követelményeket és
teszteket, hogy csökkenjen a gyermek képessége arra, hogy
veszélyes tárgyakat érjen el vagy instabil helyeken
felboruljon.
Különösen fontosak a biztonságos használatot
szavatoló felnőtteknek szóló figyelmeztetések és
utasítások, hiszen végső soron a felügyelő
felnőtt biztosítja, hogy a bébikompban ülő gyermek
körüli környezet a lehető legbiztonságosabb legyen.
Ezen kívül a bébikomp nem a járás
megtanulására szolgáló eszköz, és túl
hosszú használata megzavarhatja a gyermek
járóképességének természetes
fejlődését. A szabvány ezért előírja, hogy a
bébikompon olyan utasításokat kell elhelyezni, amelyek
felhívják a felnőtt figyelmét arra, hogy a termék nem
alkalmas bizonyos testsúly fölötti gyermeknek, illetve olyannak,
aki még túl fiatal ahhoz, hogy segítség nélkül
üljön.
További információ:
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report (az európai gyermekbiztonsági szövetség
jelentése), 2006
