IP/09/1165  Brüsszel, 2009. július 20. Miguel Induráin támogatást nyújt az EU új hivatalos ökológiai logója végleges tervének kiválasztásához  2009 . július 20-án a világhírű kerékpáros, Miguel Induráin tanúbizonyságát adta az EU ökológiai logójának megalkotására indított pályázathoz nyújtott támogatásának. A Tour de France egymást követő öt alkalommal történő megnyerésével hírnevet szerzett Miguel Induráin – aki emellett a Giro d’Italia kétszeres győztese is – találkozott a verseny zsűritagjaival, hogy segítsen kiválasztani a páneurópai esemény keretében benyújtott pályázatok által javasolt legsikeresebb logót. A gazdálkodó családban született Miguel Induráin egész élete során egyre bővítette a táplálkozással kapcsolatos ismereteit, és személyes tapasztalatokat szerzett abban, hogy miként kamatoztathatja e tudását a gyakorlatban is. Induráin eltökélt sportszelleme, illetve az egészséges táplálkozás iránti elkötelezettsége jelentősen segítette a zsűrit annak eldöntésében, hogy melyik logó testesíti meg legjobban a biotermékeket, és mely pályaművek érdemesek leginkább a döntőbe kerülésre.  A bírálóbizottság, amelynek munkájába Miguel Induráin bekapcsolódott, a biogazdálkodás és -termesztés területének jeles szakértőiből, valamint nemzetközileg elismert hivatásos tervezőgrafikusokból állt.  A zsűri prominens tagjai közé tartozott Erik Spiekermann kreatív igazgató és ügyvezető társtulajdonos Németországból;  Riitta Brusila-Räsänen , a lappföldi egyetem tervezőgrafika-professzora Finnországból;  Szymon Skrzypczak díjnyertes fiatal tervezőgrafikus Lengyelországból;  Elisabeth Mercier , az Agence BIO igazgatója Franciaországból;  Urs Niggli , a svájci Biomezőgazdasági Kutatóintézet (FiBL) igazgatója;  Tom Václavík az ökológiai termékek marketingjének szakértője és az International Organic Retailers Association elnöke a Cseh Köztársaságból;  valamint Craig Sams , a Soil Association elnöke az Egyesült Királyságból.  A zsűri elnöki tisztét Rob Vermeulen , a Pan-European Brand Design Association korábbi elnöke töltötte be.  A kiválasztott legsikeresebb pályaműveket az európai nagyközönség elé bocsátják majd, amely a szavazatával választhatja ki az esetleges leendő győztest.  A kiválasztott alkotások az év végén elérhetőek lesznek a   http://ec.europa.eu/agriculture/organic/logo/index_hu.htm    honlapon.  A győztes logó kiválasztásában minden európai polgár részt vehet.  2010 júliusától az új logót valamennyi bioterméken feltüntetik majd az Európai Unió teljes területén.  Ellentétben a már meglévő európai uniós ökológiai logóval – amelynek használata önkéntes alapon történt – az új logó feltüntetése a 27 uniós tagállamból származó valamennyi előre csomagolt ökológiai termék esetében kötelező lesz. Az új logónak köszönhetően az európai fogyasztók megbizonyosodhatnak arról, hogy az általuk vásárolt termék csakugyan eredeti ökológiai forrásból származik, és azok minősége megfelel az Európai Unió egész területén alkalmazott szabványnak.
