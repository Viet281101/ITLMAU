IP/09/941   Brüsszel, 2009. június 17. „Képzelj el egy új világot” – az Európai Bizottság fotópályázata  2009 a kreativitás és az innováció európai éve, melynek keretében az Európai Bizottság fotópályázatot indít „Képzelj el egy új világot” címen. A megmérettetés alkalmával az Unió bármely lakója kifejezésre juttathatja kreativitását: a versenyre szakmabeliek és amat őrök, fiatalok és idősebbek egyaránt jelentkezhetnek. Szaktekintélyekből álló zsűri választja majd ki a legjobb alkotókat, akiket fotósfelszereléssel vagy európai városnéző utakkal jutalmaz meg. A fotóverseny hivatalos honlapja a   www.imagine2009.eu   . A pályázatok benyújtásának határideje 2009. augusztus 31. Az ember egyik életbevágóan fontos adottsága a képzelőereje: a képzelet segít értelmezni tapasztalatainkat és megfejteni ismereteinket; a képzelőerő teszi lehetővé, hogy értelmet leljünk a világban. Korunkat a gyors változás jellemzi, ezért rugalmasnak és kreatívnak kell lennünk, teljes mértékben ki kell aknáznunk képzelőerőnket és innovációs képességeinket, és képet kell tudnunk alkotni saját jövőnkről.  Az Európai Bizottság arra biztat minden szakmabeli és amatőr fotóst, fényképésztanulót és mindenkit, aki tehetséget érez magában, hogy nevezzen be a „ Képzelj el egy új világot ” című fotóversenybe. A részvétel feltétele – a fényképezés iránti szenvedélyen kívül –, hogy a pályázó uniós tagállam, tagjelölt ország, illetve Izland, Liechtenstein vagy Norvégia lakosa kell hogy legyen.   A verseny zsűrijének elnöki posztját Chris Wainwright fotóművész, egyetemi professzor, a Művészeti Intézetek Európai Ligájának (ELIA) elnöke tölti be. A beküldött pályázatok értékelését és a győztesek kiválasztását a fotóművészet és más művészeti ágak neves képviselőiből álló nemzetközi testület végzi majd, melynek tagjai a következők: Claude Bussac , a spanyolországi PhotoEspaña fesztivál igazgatónője; François Hébel , a franciaországi Rencontres d'Arles fesztivál igazgatója; Kőrösi Orsolya , a Magyar Fotográfusok Házának ügyvezető igazgatója; Vangelisz Ioakimidisz , a görögországi Szaloniki Fotómúzeum igazgatója; Elina Brotherus , finn fotó- és videoművész; Klavdij Sluban , szlovén származású francia fotóművész.  A szervezők felkérik majd az európai publikumot, hogy a közönségdíj nyertesét online szavazás útján válassza ki. A verseny négy győztese nagy értékű díjakkal – fényképezőgépekkel és különböző fotótechnikai felszerelésekkel – térhet haza, illetve jutalomként európai városokba utazhat. A győzelem ezenfelül mindegyikük számára széles körű elismerést biztosít majd Európa-szerte.  A fotóverseny az Európai Bizottság által a kreativitás és innováció európai éve alkalmából rendezett számos esemény egyike.  Az „ Álmodj, alkoss, újíts ” szlogen jegyében zajló európai év célja, hogy felhívja a figyelmet a kreativitás és az innováció jelentőségére, és arra, hogy ezek a képességek a személyes, a társadalmi és a gazdasági fejlődés terén egyaránt kulcsszerepet játszanak. Azzal, hogy a kreativitásnak és az innovációnak kiemelt jelentőséget tulajdonít, az Unió olyanná kívánja formálni Európát, hogy az a jövőben is helyt tudjon állni a globális versenyben. Az EU ennek érdekében valamennyi polgárát támogatja alkotó- és újítóképessége kibontakoztatásában. További információ:  A verseny hivatalos honlapja:    www.imagine2009.eu    A kreativitás és innováció európai évének hivatalos honlapja:   http://create2009.europa.eu
