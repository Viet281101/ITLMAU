IP/09/1166 Brüsszel, 2009. július 22.  Bulgária és Románia:  politikai egyetértésre van szükség az igazságügyi reform és a korrupció elleni küzdelem előrelendítéséhez Pártok közötti politikai támogatásra van szükség a mindkét tagállamban zajló reformfolyamat lendületének megerősítéséhez. Mindazonáltal még többet kell tenni az igazságügyi reform, a korrupció kezelése és Bulgária esetében a szervezett bűnözés elleni küzdelem terén felmutatható meggyőző eredményekért. Ez a fő következtetés vonható le a Bizottság által ma elfogadott két jelentésből. A múlt évben Románia jelentős javaslatokat terjesztett elő a büntetőjog, a polgári jog és a bírósági eljárások megreformálására – ám több politikai támogatásra van szükség ahhoz, hogy egy független bírói testület gyors és hatékony határozatokat hozhasson magas szinten elkövetett korrupciós ügyekben. Bulgária elkezdte újjászervezni ügyészségi szervezetét, valamint ennek eredményeképpen több vádemelésre és büntető ítéletre került sor. Ezzel egyidejűleg a korrupció és a szervezett bűnözés elleni küzdelemhez erősebb politikai támogatás szükséges – az új kormánynak egyértelműen ezzel kellene elsőrendű feladatként foglalkoznia. A Bizottság arra a következtetésre jutott, hogy további támogatásra és megfigyelésre van szükség, valamint felkéri a többi tagállamot, hogy ezentúl is segítse Bulgáriát és Romániát a reformfolyamatban. E folyamat irányítása érdekében a jelentések egy sor, a két ország által végrehajtandó konkrét ajánlást tartalmaznak.  José-Manuel Barroso, az Európai Bizottság elnöke a következ őképpen nyilatkozott: E reformlendületet most az összes politikai pártot és intézményt felölelő nemzeti politikai konszenzussal és több meggyőző eredmény felmutatásával kell megtámogatni. Mindkét ország, valamint egész Európa polgárainak érezniük kell, hogy senki sem állhat a törvények felett. Remélem, hogy a két kormány hamarosan megteszi a lépéseket a Bizottság által tett konkrét reformajánlások végrehajtása érdekében.”  Korábbi jelentéseihez hasonlóan a bizottsági elemzés most is a bolgár és román hatósá gok által tett előrehaladás értékelésén és a tagállamoktól, nemzetközi szervezetektől, független szakértőktől és számos egyéb forrásból származó információkon alapul. A Bizottság számos küldöttséget indított Bulgáriába és Romániába, amelyekben részt vettek egyéb tagállamok magasan képzett szakértői is. A jelentések figyelembe vették továbbá a Bulgária és Románia által a Bizottság által összeállított részletes kérdőívekre adott válaszokat is.   A bulgáriai előrehaladásról szóló jelentés a hozzáállás kedvező irányú változásáról számol be, továbbá számos gyakorlati lépést említ, amelyeket Bulgária a 2008. júliusi bizottsági jelentésre válaszul tett. Bulgária megtette a kezdő lépéseket, hogy javítsa eredményeit a súlyos bűncselekmények üldözése terén: az ügyészség újjászervezésének és a módszertan megváltoztatásának eredményeképpen egyre több vádemelésre kerül sor, különösen az uniós pénzeszközökre elkövetett csalások tekintetében, továbbá született elsőként néhány büntető ítélet is a szervezett bűnözés üldözése terén. Bulgária továbbá elemezte a súlyos bűncselekmények elleni eljárások során előforduló késedelmeket, valamint ajánlásokat bocsátott ki a bírósági eljárások felgyorsítására. Ezeket részben már végrehajtották, és néhány ügyben gyors lezáráshoz is vezettek. A Legfelsőbb Igazságszolgáltatási Tanács vizsgálata biztató bűnüldözési eredményekről számolt be, egyszerűsítette a fegyelmi eljárásokat és – a Legfelsőbb Semmítőszékkel közösen – javulást ért el a jog egyenlő alkalmazása terén.  Mindazonáltal az előrehaladás e jelei még nem gyakorolnak hatást a bolgárok mindennapjaira, akik egyelőre nem látnak a javulást. A lakosság úgy érzékeli, hogy Bulgáriában az igazságszolgáltatás lassú és néha méltánytalan, néhány ügyészt és bírót pedig azzal vádolnak, hogy mások befolyása és beavatkozása alatt állnak. Bulgáriában még mindig sok gondot okoz az idejétmúlt büntető törvénykönyv és a mérhetetlenül sok alakisággal járó bírósági gyakorlat. Az igazságügy mélyreható reformja még nem kezdődött el, és a legutóbbi reformtörekvések kedvező eredményei továbbra is töredékesek. E törekvéseket olyan széles körű politikai konszenzussal és meggyőző stratégiával kell megfelelően támogatni, amely a szervezett bűnözés és a korrupció elleni küzdelmet Bulgária számára elsődleges prioritássá teszi. A jelentés egyértelmű és hosszú távú politikai elkötelezettségre szólítja fel Bulgáriát az előrehaladás jelenlegi lendületének fenntartására és megerősítésére, amely révén jelentősebb eredményeket lehetne felmutatni a magas szinten elkövetett korrupcióval és szervezett bűnözéssel kapcsolatos ügyek kivizsgálása, a bűnvádi eljárás és ítélethozatal terén.   A Romániáról szóló jelentés megjegyzi, hogy a hatóságok az új büntető törvénykönyv és polgári törvénykönyv elfogadásával, valamint a bírósági eljárások reformjára vonatkozó javaslatok előterjesztésével hatékonyan reagáltak a Bizottság által a 2009. februári időközi jelentésben megfogalmazott aggodalmakra. Továbbra is kedvező a magas szinten elkövetett korrupciós ügyek felderítési aránya – ezeket kiegészítik a bíróságok és ügyészségek személyzeti helyzetének javítására irányuló lépések és az igazságszolgáltatás következetességének fokozására irányuló intézkedések, így például a főügyész által jogsértés miatt benyújtott felülvizsgálati kérelmek és egy munkacsoport által benyújtott ajánlások formájában. A nemzeti integritási ügynökség már működik és jó eredményeket ért el a vagyonnyilatkozatok nyomon követése terén, bár az ügynökség által indított első bírósági ügyekben még nem született ítélet.  Mindazonáltal ezek a reformok ez idáig töredékesek maradtak, nem gyökereztek még meg és a gyakorlatban is eredményeket kell felmutatniuk a román állampolgárok számára. A parlamentnek bizonyítania kell, hogy teljes mértékben elkötelezett a magas szinten elkövetett korrupció elleni küzdelem mellett. Egyértelmű, hogy nincsenek kezdeményezések a helyi korrupció kezelésére vonatkozóan.  Az igazságszolgáltatás továbbra is ellentmondásos, a sürgősségi rendelkezések és végrehajtási szabályok kuszasága pedig jogbizonytalanságot eredményez. Általában véve még bizonyítani kell, hogy a reform mögött széles körű politikai konszenzus és a politikai pártok közötti egyértelmű elkötelezettség áll. Komoly a veszélye, hogy a jogszabályoknak, végrehajtási szabályoknak és gyakorlatoknak a politikai pártok állandó belharcai miatti egyre terebélyesedő szövevénye oda vezethet, hogy a független és szilárd alapokon nyugvó igazságszolgáltatás létrehozására irányuló végső célkitűzés háttérbe szorul. A jelentés politikai konszenzus elérésére szólít fel Romániában, amely révén az igazságszolgáltatási rendszer függetlenül működhet és a korrupciós ügyekre irányuló, politikai pártoktól független vizsgálatok gyors és hatékony határozathozatalhoz vezethetnek.  Mindkét jelentés arra a következtetésre jut, hogy a Bizottság részéről további segítségnyújtásra és megfigyelésre van szükség a Bulgáriában és Romániában zajló reformfolyamatok támogatására, mindaddig, amíg valamennyi célkitűzés teljesül és az együttműködési és ellenőrzési mechanizmust meg lehet szüntetni.  Háttér  A Bizottság 2007. január 1-jén együttműködési és ellenőrzési mechanizmust hozott létre azon kötelezettségvállalások teljesítésének értékelésére, amelyeket Bulgária és Románia az igazságügyi reform, a korrupció és a szervezett bűnözés elleni küzdelem tekintetében tett. A Bizottságot felkérték, hogy rendszeresen tegyen jelentést a kísérő intézkedések alakulásáról. A Bizottság első jelentését 2007. június 27-én bocsátotta ki, és azóta félévenként készít újabb jelentést.  A ma közzétett bizottsági jelentések értékelik a csatlakozáskor az igazságügyi reform, a korrupció elleni küzdelem és – Bulgária esetében – a szervezett bűnözés tekintetében meghatározott célkitűzések elérése terén tett előrehaladást. A jelentések a bolgár és román kormány, a két országban található bizottsági és tagállami képviseletek, a civil társadalmi szervezetek, szövetségek és szakértők által szolgáltatott információkra épülnek. A bizottsági jelentéseket a két országra vonatkozóan részletes technikai jelentések egészítik ki.  Az együttműködési és ellenőrzési mechanizmus részletesebb áttekintése és a védintézkedések a   MEMO/07/260   sz. dokumentumban találhatók. A jelentések teljes szövege a következő címen olvasható:    http://ec.europa.eu/dgs/secretariat_general/cvm/index_en.htm
