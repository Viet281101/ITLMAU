IP/09/941   Bruselj, 17 . junija 2009   Evropska komisija razpisuje fotografski natečaj z naslovom „ Zamislite si nov svet“  Evropska komisija je v okviru evropskega leta ustvarjalnosti in inovativnosti 2009 razpisala fotografski natečaj z naslovom „Zamislite si nov svet“.  Profesionalni in ljubiteljski fotografi vseh starosti iz cele EU so vabljeni, da izrazijo svojo ustvarjalnost.  Žirija, sestavljena iz uglednih strokovnjakov, bo izbrala zmagovalce, ki bodo prejeli nagrade v obliki fotografske opreme in izletov v evropska mesta. Natečaj je objavljen na spletni strani:    www.imagine2009.eu   .  Rok za oddajo fotografij je 31. avgust 2009.  Domišljija je pomembna sposobnost,  ki omogoča, da izkušnjam pripišemo pomen in razumemo pridobljeno znanje. Prav zaradi domišljije lahko v svetu okoli sebe najdemo smisel. V današnjem času hitrih sprememb moramo biti prilagodljivi in ustvarjalni, kar najbolje uporabljati domišljijo in sposobnosti za inovacije ter načrtovati svojo prihodnost.   Evropska komisija vabi vse profesionalne in ljubiteljske fotografe, študente fotografije in vse druge nadarjene ljudi, da svoje fotografije prijavijo na fotografski natečaj „Zamislite si nov svet“.  Natečaj je odprt za vse ljubitelje fotografije, ki imajo stalno bivališče v državah članicah EU, državah kandidatkah ter na Islandiji, v Lihtenštajnu in na Norveškem.   Žiriji natečaja „Zamislite si nov svet“ bo predsedoval profesor fotografije in predsednik Evropske zveze umetniških inštitutov (ELIA) Chris Wainwright .  Prispele fotografije bo ocenjevala mednarodna žirija priznanih profesionalnih fotografov in umetnikov, ki bo tudi izbrala zmagovalce. V žiriji bodo: direktorica festivala PhotoEspaña Claude Bussac, direktor festivala Rencontres d'Arles François Hébel, upravna direktorica Madžarske hiše za fotografijo Orsolya Kőrösi , direktor solunskega Muzeja fotografije Vangelis Ioakimidis, finska fotografinja in video umetnica Elina Brotherus in francoski fotograf slovenskega rodu Klavdij Sluban .  Evropska javnost bo lahko s spletnim glasovanjem izbrala zmagovalca za nagrado „ Ljubljenec javnosti “. Štirje zmagovalci natečaja bodo prejeli bogate nagrade v obliki fotografskih aparatov, fotografske opreme in izletov v evropska mesta, poleg tega pa bo nagrada pripomogla k njihovemu ugledu v evropskem prostoru.  Fotografski natečaj je eden od številnih dogodkov, ki jih Evropska komisija organizira v okviru evropskega leta ustvarjalnosti in inovativnosti 2009.  Namen evropskega leta ustvarjalnosti in inovativnosti s sloganom „ Domišljija, Ustvarjalnost, Inovativnost. “, je povečati ozaveščenost o pomenu ustvarjalnosti in inovativnosti kot ključnih za osebni, družbeni in gospodarski razvoj. S tem si EU v obdobju globalizacije, ki poudarja konkurenčnost, prizadeva oblikovati prihodnost Evrope, tako da v vseh nas spodbuja ustvarjalni in inovativni potencial. Več informacij na:    www.imagine2009.eu    (uradna spletna stran natečaja)  in    http://create2009.europa.eu   (uradna spletna stran evropskega leta ustvarjalnosti in inovativnosti)
