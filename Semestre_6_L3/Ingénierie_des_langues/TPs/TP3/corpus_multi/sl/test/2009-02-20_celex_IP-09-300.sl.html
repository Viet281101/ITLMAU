IP/09/300
Bruselj, 20. februarja 2009Pet let razširjene EU je Evropi trajno
koristila in jo usposobila za uspešnejše reševanje sedanje
krizeNedavni širitvi Evropske unije pomenita mejnik
v procesu združevanja Evrope in sta koristili državljanom po vsej
Evropi. Po gospodarski plati je širitev omogočila
povečanje življenjskega standarda v novih državah članicah,
starim članicam pa odprla nove možnosti za izvoz in naložbe.
Omogočila je tudi utrditi demokracijo, stabilnost in varnost na celini. 
Razširjena EU ima večji vpliv pri reševanju globalnih
vprašanj, kot so podnebne spremembe ali svetovno gospodarstvo in njegovo
upravljanje. Po petih letih EU ni samo večja, ampak tudi
močnejša, bolj dinamična in kulturno bogatejša.
Največji izziv v sedanjem obdobju svetovne krize je odpoved skušnjavam
po protekcionizmu, ki bi državljane prikrajšal za velike koristi,
nastale z vzpostavitvijo enotnega trga brez meja za 500 milijonov ljudi.„Širitvi leta 2004 in 2007 sta bili velik zgodovinski korak.
Končali sta delitev Evrope, omogočili utrditev demokracije in prinesli
gospodarske koristi vsem državam EU s povečanjem konkurenčnosti,
povečanjem gospodarske rasti in hitrejšim ustvarjanjem delovnih mest.
Ne smemo dopustiti, da bi kriza zasenčila te nesporne uspehe. Skupaj lahko
najdemo odgovor na globalna vprašanja, kot so podnebne spremembe ali novo
mednarodno finančno upravljanje. Posamično ne bomo dosegli
ničesar,“ je povedal komisar za gospodarske in monetarne zadeve
Joaquín Almunia.
Olli Rehn, komisar za širitev, je dodal: „Širitev je bila
dejavnik pri utrjevanju stabilnosti in demokracije ter vladavine prava v Evropi.
Gospodarske koristi je prinesla novim in starim državam članicam, pa
tudi EU kot celoti. Območje miru in blaginje je razširila na skoraj
500 milijonov ljudi in povečala naš vpliv v svetu.“
Pet let je minilo, odkar je EU sprejela 10 novih
članic[1] iz srednje in
vzhodne Evrope ter končala več desetletij trajajoče obdobje
delitve, ki se je začelo s hladno vojno. Dve drugi članici sta se
pridružili leta 2007. Sporočilo o „petih letih razširjene
EU“ je pokazalo, da je širitev obema stranema gospodarsko izredno
koristila.  
Razširjena EU je danes največje povezano gospodarsko območje
na svetu, ki ustvarja več kot 30 % svetovnega BDP in več kot
17 % svetovne trgovine. EU je tako odločilni dejavnik v globaliziranem
svetu. Poseže lahko v preusmerjanje tokov globalizacije v korist
državljanov.
Dohodek na prebivalca v novih državah članicah, ki je leta 1999
znašal 52 % dohodka na prebivalca v starih članicah, se je do
leta 2008 povzpel na 52 %, povprečna rast pa je v letih
2004–2008 dosegla 5,5 %, medtem ko je v letih 1999–2003
znašala 3,5 %. Vendar to ni šlo na račun starih držav
članic, katerih rast je v letih 2004–2008 znašala 2,2 % na
leto, torej približno toliko, kot v letih 1999–2003. 
S širitvijo so se povečale tudi tržne možnosti. Leta 2007
je bilo skoraj 80 % izvoza iz novih držav članic usmerjenega v
preostanek EU. Tudi stare države članice so povečale svojo
prodajo na trgih novih članic, tako da je delež njihovega skupnega
izvoza na te trge v letu 2007 znašal 7,5 %, desetletje prej pa
4 ¾ %.  
Nezaposlenost v novih državah članicah se je s pogosto zelo visokih
ravni tudi zmanjšala in približala ravni v preostali EU –
približno 7 % v letu 2007. Bojazen v starih državah članica
zaradi prihoda velikega števila delavcev na njihov trg ni bila
upravičena. V večini držav članic gostiteljic število
delavcev migrantov ni preseglo 1 % domačega aktivnega prebivalstva,
kar je kvečjemu zmanjšalo pomanjkanje delovne sile. Za to migracijo je
značilna njena začasnost – 50 % takšnih migrantov se
je iz Združenega kraljestva že vrnilo nazaj v svojo državo.
Sedanja globalna kriza je prizadela vse države, vključno z EU,
nezaposlenost se je povsod povečala.  
Toda večja in združena EU se lahko bolje loteva teh in drugih
izzivov kot države članice posamezno. EU je sprejela usklajene ukrepe
za stabilizacijo sistema bančništva in podporo oživitvi
gospodarstva. Te ukrepe dopolnjujejo drugi v pripravi, med katerimi so
najpomembnejši ukrepi za ponovno vzpostavitev ključnega priliva
bančnih posojil v gospodarstvo. To nam omogoča načrtovanje
postopnega okrevanja ob koncu leta.
Nove države članice, ki trenutno beležijo oster padec rasti,
si pomagajo s precejšnjimi sredstvi, ki so na voljo v okviru kohezijske
politike EU. Aranžma plačilne bilance omogoča EU, da pomaga
državam članicam, ki so zunaj euroobmočja in potrebujejo
začasno pomoč. 
Skupna pravila za konkurenco in državne pomoči bodo podjetjem
zagotovila enake možnosti poslovanja.
Lizbonska strategija za rast in delovna mesta pomaga določiti reforme,
ki bodo povečale možnosti za rast gospodarstev in okrepile njihovo
odpornost na svetovne krize.
Komisija sodeluje z državami članicami pri preoblikovanju programa
Evropskega socialnega sklada, da bi lahko zaposleni v starih in novih
državah članicah ohranili delovna mesta.  Komisija si prav tako
prizadeva za omejitev širšega družbenega vpliva krize, med drugim
s skladom za prilagajanje globalizaciji.
Spremenjeni Pakt stabilnosti in rasti zagotavlja trden okvir, ki nam
omogoča, da spodbujamo kratkoročno povpraševanje in oblikovanje
delovnih mest, pri čemer se srednje- in dolgoročno osredotočamo
na trdne in trajnostne javne finance. 
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years[1] Češka, Ciper,
Estonija, Madžarska, Latvija, Litva, Malta, Poljska, Slovenija in
Slovaška.
