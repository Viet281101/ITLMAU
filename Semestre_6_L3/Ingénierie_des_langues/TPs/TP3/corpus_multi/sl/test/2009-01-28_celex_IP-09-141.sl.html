IP/09/141
V Bruslju, 28. januarja 2009Podnebne spremembe: Komisija predstavlja
predloge za svetovni sporazum o klimatskih spremembah v KøbenhavnuEvropska komisija je danes predstavila predloge za
obširen in ambiciozen nov svetovni sporazum za spopad s
podnebnimi spremembami in način njegovega financiranja. Novi
sporazum naj bi bil sklenjen na konferenci Združenih narodov o podnebju
decembra v Københavnu. Države v razvoju bodo od razvitega sveta in
multilateralnih ustanov potrebovale znatno višjo finančno pomoč
pri spopadu s podnebnimi spremembami, da bi obdržale zvišanje
temperature pod 2 °C. Komisija predlaga, da se do leta 2015 vzpostavi trg z
ogljikovim dioksidom v okviru OECD in zagotovijo inovativni viri mednarodnega
financiranja, ki bodo temeljili na emisijah držav in zmožnosti
plačevanja. 
Komisar za okolje Stavros Dimas je izjavil: „Spopad z vzroki in
posledicami podnebnih sprememb bo v prihodnjih desetletjih zahteval znatne
zasebne in javne naložbe, čeprav bodo te naložbe stale dosti
manj, kot če bi dopustili, da podnebne spremembe nadaljujejo svoj
uničevalni pohod. Evropski načrt za oživitev gospodarstva in
podobni ukrepi, ki se sprejemajo po svetu za odpravo gospodarske krize, so
priložnost, da se pospešijo potrebne naložbe v tehnologijo z
nizkimi emisijami ogljikovega dioksida ter istočasno pospešijo rast,
inovacije in ustvarjanje novih delovnih mest. Vendar bodo nadaljnje
možnosti financiranja odločilne za podpis sporazuma v Københavnu.
Današnje sporočilo je ključni prispevek k uveljavitvi
obsežnega niza predlogov za povečanje financ in naložb.“Københavnski cilj
Cilj EU je omejiti globalno segrevanje na manj kot 2 °C nad
temperaturami iz predindustrijske dobe, saj obstaja trden znanstven dokaz, da
bodo podnebne spremembe nad to točko veliko nevarnejše. 
Københavnski sporazum mora določiti svetovne cilje za
zmanjšanje emisij in zagotoviti temelj za okrepitev zmogljivosti držav
za prilagoditev podnebnim spremembam.
Sporočilo[1] daje
konkretne predloge za dosego teh ciljev. 
Cilji in ukrepi
Da bi svetovne emisije ostale pod 2 °C, morajo prenehati
naraščati pred letom 2020, nato se morajo do leta 2050 zmanjšati
na manj kot 50 % ravni iz leta 1990. To bo zahtevalo ukrepanje razvitih
držav in držav v razvoju. 
Razvite države morajo postati vodilne na tem področju in do
leta 2020 zmanjšati skupne emisije za 30 % ravni iz leta 1990. EU se je
zavezala, da bo zmanjšala svoje emisije za 30 %, če se bodo ostale
razvite države obvezale za primerljivo zmanjšanje in je že
sprejela ukrepe, da bo znižala emisije za 20 % (IP/08/1998).
Sporočilo predlaga posebne parametre, da bi nacionalni cilji
vključevali primerljiva prizadevanja. Vse države OECD ter države
članice EU, države kandidatke EU in potencialne kandidatke bi morale
sprejeti cilje glede zmanjševanja emisij. 
Države v razvoju, razen najrevnejših, naj bi do leta 2020
omejile naraščanje skupnih emisij na 15–30 % pod običajnimi
vrednostmi. To naj bi vključevalo hitro zmanjšanje emisij zaradi
krčenja tropskih gozdov (IP/08/1543).
Te države naj bi se obvezale, da do leta 2011 sprejmejo razvojne strategije
glede virov z nizkimi emisijami ogljikovega dioksida, ki bi zajele vse
ključne sektorje, ki sproščajo emisije. Z novim mednarodnim
mehanizmom se bodo te strategije ocenile, ukrepi pa uskladili z ustrezno zunanjo
podporo. 
Financiranje virov z nizkimi emisijami ogljikovega dioksida 
Da bi se emisije zmanjšale, je treba po neodvisnih ocenah dodatne
svetovne neto naložbe do leta 2020 dvigniti na približno 175 milijard
EUR na leto. Več kot polovica tega zneska bo potrebnega v državah v
razvoju. Do leta 2020 bo večina teh ukrepov v teh državah zahtevala
nizke stroške ali bodo celo prinesli koristi, zato naj bi se financirali iz
domačih virov. Mednarodna finančna podpora za ukrepe, ki presegajo
notranje zmogljivosti držav, naj bi prišla iz virov, ki
vključujejo javna sredstva in mednarodne mehanizme kreditiranja za ogljik.Københavnski sporazum naj bi določil okvir za pomoč
državam, da se prilagodijo neizogibnim podnebnim spremembam. Od vseh
razvitih držav in držav v razvoju bi se moralo zahtevati, da izdelajo
nacionalne strategije za prilagoditev. Podpora za prilagoditev bi se morala
zagotoviti za najobčutljivejše najmanj razvite države in majhne
otoške države v razvoju.  
EU naj bi razvijala potencialne inovativne vire mednarodnega
financiranja, ki bodo temeljili na načelu onesnaževalec plača
in njihovi zmogljivosti plačevanja. Države članice EU bi lahko
tudi uporabile del svojih prihodnjih prihodkov iz prodaje emisijskih kuponov na
dražbi v okviru sistema trgovanja z emisijami v EU, da bi podprle
države v razvoju. 
Svetovni trg z ogljikovim dioksidom
EU bi morala do leta 2015 zgraditi trg z ogljikovim dioksidom v okviru
OECD s povezavo sistema EU za trgovanje z emisijami z drugimi primerljivimi
sistemi, ki temeljijo na načelu „omeji in trguj“, da bi omilila
podnebne spremembe in zbrala denar za boj proti podnebnim spremembam. Do leta
2020 naj bi se trg razširil tako, da bi vključeval nova glavna
gospodarstva in da bi se zgradil svetovni trg z ogljikovim dioksidom.
Treba je reformirati mehanizem čistega razvoja iz Kjotskega protokola.
Za naprednejše države v razvoju in visoko konkurenčne gospodarske
sektorje naj bi mehanizem čistega razvoja postopoma nadomestili mehanizem
sektorskega kreditiranja in trgovski sistemi po načelu „omeji in
trguj“. 
Nadaljnje ukrepanje
Sporočilo je naslovljeno na Svet, Parlament in posvetovalne organe
EU. Pričakuje se, da bo Evropski svet dal odgovor marca.
Glej tudi MEMO/09/34
Drugi podatki 
http://ec.europa.eu/environment/climat/future_action.htm
[1] Za sporazum v
Københavnu COM(2009)39. o obsežnih podnebnih spremembah
