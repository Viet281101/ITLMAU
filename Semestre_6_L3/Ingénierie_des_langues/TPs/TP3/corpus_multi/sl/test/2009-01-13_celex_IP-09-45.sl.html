IP/09/45
Bruselj, 13 januarja 2009Potrošniki: Evropska komisija sprejela
standard EU za otroške hojce za preprečevanje otroških
nezgodDanes je bil v Uradnem listu objavljen evropski
varnostni standard za otroške hojce, potem ko ga je uradno sprejela
Evropska komisija. Standard bo pomagal preprečiti marsikatero
otroško nezgodo. Podatki iz zadnjih 20 let o nujni pomoči v
bolnišnicah po Evropi in Združenih državah Amerike nenehno
kažejo, da je uporaba otroških hojc nevarna, saj se vsako leto zaradi
poškodb pri uporabi hojc zdravi na tisoče otrok. Po avstralski
raziskavi naj bi se pri uporabi otroške hojce poškodoval vsak tretji
otrok. Rezultati raziskave britanskega Child Accident Prevention Trust (sklad za
preprečevanje otroških nezgod) kažejo, da se več otrok
poškoduje z otroškimi hojcami kot s kakršnim koli drugim
otroškim izdelkom. Nezgode z otroškimi hojcami, kot sta prevrnitev ali
padec po stopnicah, so lahko zelo resne, saj večinoma povzročijo tudi
poškodbe glave. Standard EU uvaja zahtevo za preskuse stabilnosti med
proizvodnjo otroških hojc ter določa, da mora biti oblika hojc
takšna, da zmanjšuje tveganje poškodb. Države članice
so na zasedanju Odbora za splošno varnost izdelkov novembra 2008 podprle
predlog Komisije za uvedbo tega standarda, odločitev Komisije pa je
pozdravil tudi Evropski parlament. Standard vsem gospodarskim subjektom in
organom za nadzor trga nudi enotno in jasno referenco za izdelavo in uvoz
otroških hojc ter preverjanje njihove varnosti.
Komisarka EU za varstvo potrošnikov Meglena Kuneva je povedala:
„Standard bo pomagal pri zagotavljanju varnosti najmlajših in
najranljivejših državljanov EU. Dodatna previdnost pri izdelavi
otroških izdelkov je ključnega pomena, četudi je najboljša
varnost otrok nadzor staršev ali drugih odraslih.“
Kaj je otroška hojca?
Otroške hojce so naprave na kolesih, s katerimi se lahko majhni otroci,
ki še ne hodijo, samostojno premikajo s svojimi nogami. Običajno se
uporabljajo od trenutka, ko je otrok sposoben sedeti brez pomoči, do
takrat, ko samostojno hodi, kar pomeni približno od šestih do
petnajstih mesecev starosti.
V čem je težava? 
Pri uporabi otroških hojc se vsako leto v EU poškoduje na
tisoče otrok. Nezgode pri uporabi otroških hojc ponavadi
nastanejo pri padcu po stopnicah ali prevrnitvi, zlasti kadar otroci
poskušajo prehoditi neravne površine, kot so pragovi vrat ali robovi
preprog. Poškodbe, ki nastanejo pri takšnih nezgodah, so lahko zelo
resne, saj je največkrat poškodovana otrokova glava.Po podatkih iz Portugalske naj bi 850 otrok med sedmimi in petnajstimi
meseci potrebovalo nujno pomoč zaradi poškodb, povezanih z uporabo
otroških hojc[1]. Polovica
nezgod nastane pri padcu po stopnicah in v več kot 60 % nezgod gre za
poškodbe glave. 
Britanski Child Accident Prevention Trust ocenjuje, da uporaba otroških
hojc povzroča več nezgod kot kateri koli drug otroški izdelek:
leta 2002 je bilo zaradi nezgod s hojcami v bolnišnico sprejetih 2 350
otrok, od katerih jih je bilo 70 % mlajših od enega leta. 
Študija Univerzitetnega kliničnega centra v Toulousu, izvedena med
2003 in 2006, je pokazala, da je bilo v tem času v nujno pediatrično
oskrbo zaradi padca z otroško hojco sprejetih 178 otrok, starih od sedem do
dvanajst mesecev. Zaradi vse več poškodb pri uporabi
hojce so države članice zahtevale določitev varnostnega standarda
na ravni EU. 
Postopek 
Standard je oblikoval Evropski odbor za standardizacijo (CEN) in se že
uporablja v organih za nadzor trga v državah članicah pri preverjanju
trga glede nevarnih otroških izdelkov. Takšni standardi EU so
prostovoljni, vendar velja, da je izdelek, izdelan v skladu s standardom,
objavljenim v Uradnem listu EU, predvidoma varen. Če se proizvajalec
odloči, da ne bo upošteval standarda EU, mora zagotoviti, da so
njegovi izdelki vsaj enako varni in izpolnjujejo enake zahteve, kot če bi
bili izdelani po standardu. To pa zahteva veliko dodatnih, posebnih postopkov
certificiranja, ki se jim je možno preprosto izogniti z uporabo
referenčnega standarda EU. Dejansko standardi EU postajajo industrijska
norma.  
Glavne novosti standarda 
Glavno tveganje pri hojcah je prevrnitev. Zato novi standard uvaja preskuse
stabilnosti in zahteve, ki zmanjšujejo tveganje prevrnitve. Novi standard
(referenca: EN 1273:2005) vsebuje zahteve in preskuse glede izdelave
otroških hojc za zmanjšanje možnosti, da bi otrok posegel po
nevarnih stvareh in padel na nevarnih mestih, kot so stopnice ali ovinki.
Posebno pomembna za zagotovitev varne uporabe otroških hojc so opozorila
in navodila za odrasle, ki nadzorujejo otroka, saj so ti najbolj odgovorni za
varnost okolja, v katerem se giblje otrok v hojci. Poleg tega otroške hojce
niso naprava za učenje hoje, predolga uporaba hojce pa lahko ovira naravni
razvoj otrokovih sposobnosti za hojo. Iz tega razloga standard zahteva tudi, da
se pri otroških hojcah navedejo navodila, ki odrasle opozarjajo na dejstvo,
da izdelek ni namenjen otrokom nad določeno težo ali tistim, ki
še ne znajo sedeti pokonci brez opore. 
Za dodatne informacije:
http://ec.europa.eu/consumers/safety/news/index_en.htm
http://www.cen.eu/
[1] Poročilo Evropske
zveze za varnost otrok, 2006.
