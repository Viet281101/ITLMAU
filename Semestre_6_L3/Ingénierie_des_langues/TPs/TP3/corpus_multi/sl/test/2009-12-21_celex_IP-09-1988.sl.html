IP/09/ 1988   V Bruslju, 21. decembra 2009 Kampanja EU za zdravo prehrano: spletna igra „Lov za zakladom“ je dosegla zaključno fazo Mladi Evropejci v vseh 27 državah članicah EU so vabljeni, da preverijo svoje znanje o uravnoteženi prehrani in zdravem življenjskem slogu, ponovno odkrijejo prednosti sadja, zelenjave in mlečnih izdelkov ter poskusijo osvojiti čudovite nagrade, povezane s športom in dobrimi kuharskimi navadami. Končni rok, da tekmovalci najdejo zaklad, je 31. december 2009.  Spletna stran, ki jo je odprla komisarka Mariann Fischer Boel 28. septembra (gl.   IP/09/1366   ), s sloganom „Pojej, popij, pomigaj“, kaže skupino okusnih in športno razpoloženih prijateljev, predstavnikov sadja, zelenjave in mlečnih izdelkov, ki šolskim otrokom pripovedujejo svoje zgodbe o hrani. Lov za zakladom je sestavljen iz 8 krogov po 2 vprašanj za „okusne prijatelje“, ki pomagajo najti odgovore na spletni strani. Sodelujejo lahko otroci, stari manj kot 16 let, dobijo pa lahko lepa darila za spodbuden začetek leta 2010, na primer gorsko kolo, priprave za pripravo jogurta ali soka ali komplet pripomočkov za igranje namiznega tenisa. Ozadje  Kampanja za zdravo prehrano poteka hkrati s programom razdeljevanja sadja in programom „mleko za šole“ v šolah EU – ki sta pomembni pobudi za spodbujanje bolj uravnotežene prehrane in bolj zdravih prehranjevalnih navad otrok.  Kampanja za zdravo prehrano prinaša sporočilo „pojej, popij, pomigaj“ naravnost v šole. Prek 17 000 otrok in njihovih učiteljev se je udeležilo iger na turneji „okusnih prijateljev“, ki so potekale po Belgiji, Franciji, Združenem kraljestvu, Irski, Estoniji, Litvi in Poljski. Odziv je bil zelo ugoden in šole so turnejo ocenile kot zanimivo, poučno in interaktivno. S temi igrami pa bi bilo zagotovo treba nadaljevati, saj je veliko zahtev, da se opravi še drugi niz obiskov na še več šolah po vsej EU. Privlačni videoposnetek z belgijsko teniško igralko Justine Henin in osem let staro Guinessovo rekorderko Rosolino Cannio spodbuja otroke, da izboljšajo svoje prehranjevalne navade. Tudi starši lahko najdejo niz koristnih nasvetov in namigov, kako naj otroke pripravijo do tega, da bi pojedli uravnotežen zajtrk ali izbrali bolj zdrav prigrizek med obroki. Kotiček za učitelje ponuja dostop do najboljših pobud, „dejstev in številk“ ter pedagoških orodij v vseh jezikih EU in s tem podpira učitelje pri njihovem delu v šoli. Nedavna raziskava Eurobarometra je pokazala, da se tri četrtine vprašanih „popolnoma strinja“, da „se zdi, da je otrok s prekomerno težo danes več, kot jih je bilo pred petimi leti“. Dejansko ima v EU približno 22 milijonov otrok prekomerno telesno težo, med njimi pa je 5 milijonov predebelih. Več informacij: Spletna stran kampanje Okusni prijatelji:    http://ec.europa.eu/agriculture/tasty-bunch/    Lov za zakladom:    http://ec.europa.eu/agriculture/tasty-bunch/treasure-hunt/index_en.htm    Posodobljeno avdiovizualno gradivo za medije je objavljeno na:    http://ec.europa.eu/agriculture/tasty-bunch/press-corner/index_en.htm?press=audiovisual
