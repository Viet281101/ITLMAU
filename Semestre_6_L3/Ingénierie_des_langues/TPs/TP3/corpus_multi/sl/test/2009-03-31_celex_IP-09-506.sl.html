IP/09/506
Bruselj, 31. marec 2009Hitreje in ceneje do zaščite
blagovnih znamk v EUEvropska komisija in države članice
Evropske unije so se odločile ponovno znižati pristojbino, ki jo je
treba agenciji Skupnosti OHIM (Urad za usklajevanje na notranjem
trgu, Alicante, Španija) plačati za odobritev vseevropskih pravic,
povezanih z blagovno znamko, in poenostaviti postopek registracije. S tem
ukrepom, ki sledi prvotnemu znižanju iz leta 2005 (IP/05/1289)
bo zaščita blagovne znamke postala veliko cenejša in
enostavnejša za vsa podjetja, ki poslujejo na enotnem trgu EU. Njihov
prihranek bo približno 60 milijonov evrov letno. Odločitev začne
veljati 1. maja 2009. 
Komisar za notranji trg in storitve Charlie McCreevy je pojasnil:
„To je dobra novica za podjetja v Evropi. Znatno znižanje pristojbin
in poenostavitev postopka pomenita cenovno in praktično bolje dostopno
zaščito blagovnih znamk v EU. To bo spodbudilo podjetništvo in
gospodarsko dejavnost, kar je v času gospodarske krize bistvenega pomena.
Od ukrepa bodo imela korist predvsem mala in srednja podjetja, za katera so
stroški in postopek takšne zaščite pogosto veliko
breme.“ Predsednik OHIM Wubbo de Boer pa je dodal: „Za mala
podjetja zaščita blagovne znamke na ravni Skupnosti pomeni
zaščito njihove pravice do prostega dostopa do enotnega evropskega
trga za njihovo blago in storitve v prihodnosti. Za večja podjetja pa je
bistvena za njihovo mednarodno poslovanje.“
Znižanje pristojbine in poenostavitev postopka v bistvu pomenita, da
bodo stroški za registracijo blagovnih znamk Skupnosti poslej 0 EUR.
Podjetja bodo plačala samo pristojbino za prijavo in ne več
ločene pristojbine za registracijo. Posledično bo tudi postopek
registracije blagovne znamke Skupnosti bistveno krajši.
V praksi to pomeni, da bodo podjetja poslej namesto 1750 EUR za prijavo in
registracijo blagovne znamke Skupnosti plačevala le 1050 EUR za prijavo.
Tista, ki bodo prijave vložila po internetu, bodo upravičena še
do dodatnega popusta, tako da bodo plačala le 900 EUR za prijavo, namesto
skupaj 1600 EUR, kot so morala plačevati do zdaj.
Znižanja pristojbin pomenijo, da bodo v prihodnosti podjetja za
pridobitev blagovne znamke Skupnosti plačevala 40 % manj oziroma 44 % manj,
če bodo to storila elektronsko.
Poleg tega se bodo posamične pristojbine za prijavo in registracijo
mednarodne blagovne znamke Evropske skupnosti v skladu z madridskim protokolom
znižale s 1450 na 870 EUR, kar prav tako pomeni 40-odstotno
znižanje.
Ozadje
OHIM je leta 1994 ustanovil Svet ministrov. Od začetka njegovega
delovanja leta 1996 se je število zahtev za blagovne znamke Skupnosti
enakomerno, včasih pa dramatično povečevalo. Do danes je OHIM
registriral več kot 500 000 blagovnih znamk v imenu sto tisočev
podjetij z vsega sveta. Agencija EU, ki se financira sama, svoj proračun
polni izključno iz pristojbin, ki jih plačujejo podjetja, uporabniki
njenih storitev. Od evropskih davkoplačevalcev ne prejema nobenih subvencij
ali finančne podpore. Ker gre za neprofitno organizacijo, mora njen
proračun biti uravnotežen. 
V zadnjih letih si je OHIM zastavil ambiciozen program, namenjen
povečevanju produktivnosti in izboljševanju učinkovitosti ob
hkratnih kakovostnih storitvah, zaradi katerih se število njihovih
uporabnikov nenehno povečuje. Kljub znižanju pristojbin leta 2005 je
OHIM uspelo ustvariti znatne denarne rezerve.
To OHIM omogoča, da kljub nadaljnjim naložbam v izboljšanje
svojih storitev – predvsem spletnih – in odzivnosti lahko pozitivne
rezultate svoje učinkovitosti deli s poslovnim svetom, zlasti z malimi in
srednjimi podjetji, za katere so stroški zaščite in
izvrševanja pravic intelektualne lastnine pogosto velik izziv.
O nadaljnjem znižanju pristojbin so potekale obširne razprave z
državami članicami. Znižanje je prvi element širšega
sklopa ukrepov za boljše uravnoteženje proračuna OHIM v
prihodnosti, o katerem so se države članice dogovorile na skupnem
sestanku upravnega odbora in proračunskega odbora OHIM septembra 2008.
Več informacij na:
http://ec.europa.eu/internal_market/indprop/tm/index_en.htm
http://oami.europa.eu
