IP/09/1516 Bruselj, 14. oktobra 2009 Kosovo* – Uresničevanje evropske perspektive  Današnji predlog Evropske komisije je, da se zaznamuje nova faza v odnosih med EU in Kosovom.  Komisija v svojem sporočilu z naslovom: „Kosovo – Uresničevanje evropske perspektive“ predlaga, naj se začne izvajati proces, na podlagi katerega se lahko državljanom Kosova omogoči potovanje brez vizumov, in začne pripravljati obsežen trgovinski sporazum, ko bo Kosovo izpolnilo določene obveznosti.  Olli Rehn, komisar EU za širitev, je dejal: „Današnja odločitev zaznamuje novo fazo.  Predlagamo vrsto praktičnih ukrepov, s katerimi se bo izboljšala kakovost življenja vseh državljanov Kosova.  Ti ukrepi bodo Kosovu pokazali, da približevanje EU ni nekaj abstraktnega, ampak prinaša dejanske koristi za vse.  Zdaj pozivamo države članice EU, naj soglašajo z našimi predlogi ter zagotovijo, da bo Kosovo sledilo razvoju v ostalih državah Zahodnega Balkana.“  Ta pobuda je del Strategije širitve Komisije za leto 2009, vanjo pa je vključeno tudi Poroč ilo o napredku Kosova za leto 2009.  Države članice EU so novembra lani z odobravanjem sprejele predlog Komisije, naj razmislijo o načinih, na katere bi lahko EU pomagala Kosovu pri političnem in socialno-ekonomskem napredku v splošnem okviru perspektive EU za Kosovo.  Komisija danes opozarja na ključna področja politik, ki jih mora Kosovo obravnavati v naslednjih nekaj letih, ter našteva načine, na katere lahko EU pomaga. Zaključi s seznamom političnih priporočil. Komisija predlaga, naj se začnejo prizadevanja za liberalizacijo vizumskega režima za državljane Kosova. Prav tako predlaga, naj se pripravijo trgovinski odnosi s Kosovom. Poleg tega hoče raziskati, kako bi Kosovu omogočila sodelovanje v nekaterih programih ES ter ga vključila v pobude na področjih, kot so zaposlovanje, podjetništvo in izobraževanje. Komisija tudi predlaga, naj EU nadgradi svoj politični dialog s Kosovom in razširi obseg finančne pomoči ES tej državi, da bo vanjo zajeto čezmejno sodelovanje. Ukrepi EU se bodo izvajali postopoma in bodo odvisni od napredka, ki ga bo doseglo Kosovo.  Predlogi Komisije ne posegajo v stališča držav članic EU do statusa Kosova. * V skladu z Resolucijo Varnostnega sveta ZN št. 1244/99.
