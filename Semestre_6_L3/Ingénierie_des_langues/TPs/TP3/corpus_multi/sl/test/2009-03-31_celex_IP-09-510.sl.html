IP/09/510
Bruselj, 31. marec 2009Okolje: EU praznuje 30. obletnico direktive
o pticahPrvi naravovarstveni predpis EU, direktiva o
pticah, 2. aprila praznuje 30. obletnico. Spada med največje
dosežke evropske okoljske politike in je osrednjega pomena za strategijo EU
za zajezitev zmanjševanja biotske raznovrstnosti. Direktiva o pticah je
zlasti prek omrežja posebnih območij varstva (SPA) odločilno
prispevala k zaustavitvi upada nekaterih najbolj ogroženih ptic Evrope.
Zahvaljujoč ciljno usmerjenim ukrepom Evropske unije, nacionalnih vlad ter
udejstvovanju okoljevarstvenikov in prostovoljcev mnoge ptice zdaj čaka
lepša prihodnost. Med njimi so žličarka (Platalea leucorodia),
belorepec (Haliaeetus albicilla) in španski kraljevi orel (Aquila
adalberti). Skoraj 5 000 posebnih območij varstva zajema več kot 10 %
ozemlja EU in so del ekološkega omrežja Natura 2000. Direktiva o
pticah je izvrsten primer skupne odgovornosti in sodelovanja 27 držav
članic EU.
Komisar za okolje Stavros Dimas je dejal: „Direktiva o pticah je ena
največjih uspešnic okoljske politike EU. Je izraz naše
zavezanosti ohranjanju svetovne biotske raznovrstnosti. Ptice niso zgolj
čudovit in neprecenljiv del naše naravne dediščine,
temveč tudi kazalniki zdravega okolja. Visoki standardi iz direktive so
zelo koristili prosto živečim pticam v Evropi. Za dolgoročno
zagotovitev zdravih populacij ptic pa je treba odpraviti še nekatere
pomembne težave. Direktiva o pticah je danes enako pomembna kakor pred 30
leti in bo še mnoga leta igrala ključno vlogo pri izvajanju politike o
biotski raznovrstnosti.“
Direktiva o pticah – zgodba o uspehu
Direktiva o pticah je 30 let po sprejetju še vedno najpomembnejši
pravni akt EU za zaščito evropskih ptic. Je tudi eden
najpomembnejših ukrepov okoljske politike EU.
Študija, objavljena v reviji Science, potrjuje, da je direktiva
znatno prispevala k zaustavitvi upada nekaterih najbolj ogroženih evropskih
ptic. Stalež ptic, kot so madeirski švigavec (Pterodroma madeira),
kodrasti pelikan (Pelecanus crispus), pritlikavi kormoran
(Phalacrocorax pygmaeus), se je izboljšal zlasti zaradi
določitve posebnih območij varstva (SPA). Mreža skoraj 5 000 SPA
zajema več kot 10 % evropskega ozemlja ter velika priobalna morska
območja. 
Direktiva o pticah je odličen primer uspešnega mednarodnega
sodelovanja. Leta 1979, ko je bila sprejeta, je vključevala samo devet
držav članic. Danes sodelovanje zajema vso razširjeno EU, SPA pa
je mogoče najti v vseh 27 državah članicah. Komisija budno
spremlja dosledno uporabo enotnih pravil za zaščito ptic po vsej EU, v
primeru nepravilnosti pa države članice tudi sodno preganja. 
Direktiva o pticah ugotavlja, kako pomembno je sožitje človekovih
dejavnosti, kot so lov, ribolov in kmetovanje, z naravo. Velik delež
ozemlja, ki ga zajema omrežje Natura 2000, bo verjetno še naprej v
zasebni lasti, pri čemer bo poudarjeno prihodnje trajnostno ekološko
in gospodarsko upravljanje.
Prihodnji izzivi
Kljub temu napredku je bogata raznovrstnost EU z več kot 500 prosto
živečimi vrstami ptic še vedno ogrožena. Najnovejše
znanstvene študije kažejo, da je 43 % vrst evropskih ptic
ogroženih ali jim grozi velik upad. To pomeni velik izziv za izpopolnitev
omrežja Natura 2000, vključno z obalno komponento. 
Bolje je treba zaščititi tudi splošno razširjene ptice,
ki so odvisne od širšega podeželja. Spremembe kmetijskih politik
so privedle do zaskrbljujočega upada ptic, živečih na kmetijskih
površinah. Od leta 1980 se je njihovo število zmanjšalo za
približno 50 %. Čeprav se položaj zdaj ustaljuje, si je treba
prizadevati za boljšo vključitev zahtev za zaščito ptic v
kmetijske in druge politike, da se obnovijo pomembne vrste, kot sta mala droplja
(Tetrax tetrax) in kosec (Crex crex). Zdravje prosto
živečih ptic je simptom splošnega pritiska na biotsko
raznovrstnost, na primer zaradi podnebnih sprememb.Pri nekaterih populacijah
ptic je že mogoče zaznati premik njihove razširjenosti.
Ključni izziv za prihodnost je zagotovitev ustreznega prostora za naravo in
prilagoditev varstva ptic spreminjajočemu se podnebju.
Direktiva o pticah prispeva tudi k izpolnjevanju mednarodnih obvez EU glede
ptic selivk. Glede na to, da mnoge vrste preživijo del življenja zunaj
Evrope, je bistveno sodelovati z drugimi državami ob njihovih selitvenih
poteh, da se zagotovi potrebna zaščita za zagotovitev zdravih
ptičjih populacij.
Ozadje
Direktiva o pticah je bila sprejeta zaradi vse večje zaskrbljenosti
glede upada prosto živečih evropskih ptic, ki je posledica
onesnaževanja, izgube habitatov in netrajnostnih dejavnosti. S predpisom se
je želelo tudi poudariti, da so prosto živeče ptice, mnoge med
njimi selivke, skupna dediščina držav članic in da je za
njihovo uspešno varstvo potrebno mednarodno sodelovanje. 
Podrobnejše informacije so na voljo na: 
http://ec.europa.eu/environment/nature/legislation/birdsdirective/index_en.htm
