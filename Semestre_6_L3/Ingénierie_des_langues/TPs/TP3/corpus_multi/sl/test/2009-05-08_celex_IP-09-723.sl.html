IP/09/723
Bruselj, 8. maja 2009Kohezijska politika v svetovnem merilu:
nagovor komisarke Hübnerjeve na prvi konferenci na visoki ravni o
regionalnem upravljanju v globalnem kontekstuKomisarka za regionalno politiko Danuta Hübner
bo 11. maja v Bruslju glavna govornica na konferenci o „regionalnem
upravljanju v globalnem kontekstu“. Konferenca, ki bo prvi
dogodek takšne vrste, bo privabila 300 udeležencev, med katerimi bodo
predsedniki evropskih regij in predstavniki Brazilije, Rusije, Kitajske, Kanade,
Paragvaja, Senegala, Burkine Faso in drugih držav, vključno z
regionalnimi organizacijami, kot sta OLAGI (Latinskoameriška organizacija
regionalnih vlad) ter Zahodnoafriška ekonomska in monetarna unija. Namen
konference je pregledati izkušnje s kohezijsko politiko EU in podobnimi
politikami v drugih delih sveta ob naraščajočem zanimanju za to
politiko v okviru zunanjih odnosov EU. Glavna tema bo organizacija
učinkovitejših sistemov upravljanja, da se zagotovi kar najboljši
učinek politik za regionalni razvoj.
Komisarka Hübnerjeva je pred konferenco izjavila: „Države
po svetu se spopadajo s podobnimi izzivi, ne samo zaradi gospodarske krize,
ampak tudi zaradi staranja prebivalstva, tveganj v zvezi s podnebnimi
spremembami in skrbi glede energetske varnosti. V Evropski uniji razvijamo
partnerstva z zunanjimi državami, ki prinašajo koristi obema stranema.
Opažamo, da se mnoge države vedno bolj zanimajo za evropski model
kohezijske politike in njen uspeh pri spodbujanju usklajenega regionalnega
razvoja in možnosti. Ta konferenca je odlična priložnost, da
izmenjamo izkušnje in se kaj naučimo drug od drugega.“  
Dvodnevno konferenco organizira Generalni direktorat za regionalno politiko
Evropske komisije v sodelovanju z Generalnim direktoratom za razvoj, Odborom
regij in Forumom globalnih regionalnih združenj (FOGAR). Poleg pregleda
izkušenj EU s kohezijsko politiko bo konferenca namenjena tudi
različnim modelom razvoja, načinom izmenjav izkušenj pri
čezmejnem sodelovanju ter vlogi evropskih regij pri spodbujanju partnerstev
z drugimi regijami.
Graditi na izkušnjah evropske kohezijske politike
Komisarka Hübnerjeva bo v svojem govoru izpostavila temeljno načelo
kohezijske politike, ki je spodbujanje gospodarske in socialne kohezije z
zmanjševanjem neenakosti v stopnji razvoja med državami
članicami in regijami. Čeprav to ostaja glavni namen kohezijske
politike, pa so se izzivi evropskih regij skozi čas spremenili. Komisarka
bo pojasnila, kako se je politika EU prilagodila novim razmeram, da se lahko
odziva bolj strateško in učinkovito.
Poudarila bo, da imajo novi izzivi globalizacije ter podnebnih in
demografskih sprememb močno „ozemeljsko“ razsežnost, ki
zahteva ukrepanje na lokalni in regionalni ravni. Prav tako bo omenila glavne
uspehe kohezijske politike in nekatere izkušnje pri izvajanju politike, ki
bi lahko koristile državam zunaj Evrope. 
Konferenca po potekala v treh delavnicah. Prva, „regionalni odzivi
na globalne izzive“, bo osredotočena na prispevek različnih
sistemov regionalnega upravljanja k razvojnim programom, tako znotraj kot zunaj
EU. Druga delavnica, „vloga regionalnega sodelovanja v globaliziranem
svetu“, bo namenjena preučevanju naraščajočega
vključevanja evropskih regij v razvoj mest in regij v drugih delih sveta
ter načinom, kako lahko regionalna omrežja prispevajo k razvoju in
trajnosti. Na tretji delavnici z naslovom „regionalne neenakosti v
državah v vzponu“ pa se bo razpravljalo o obsegu neenakosti v
različnih delih sveta in ocenilo, ali je geografski pristop, na katerem
temelji tudi kohezijska politika EU, najprimernejši način obravnavanja
takšnih neenakosti. 
Opomba za urednike
EU je podpisala dvostranske sporazume s Kitajsko, Rusijo in Brazilijo za
okrepitev sodelovanja na področju regionalne politike, podoben sporazum pa
namerava v kratkem podpisati z Ukrajino. Skupni interesi vključujejo
instrumente za podporo regionalnemu razvoju na podlagi inovacij, razvrstitvi in
opredelitvi regij ter prostorskemu načrtovanju. 
Evropski parlament je nedavno odobril financiranje (2 milijona EUR) pilotnega
projekta za spodbujanje globalne kohezijske politike. 
Več informacij o konferenci je na voljo na: 
http://ec.europa.eu/regional_policy/conferences/globalreggov/index_en.htmVeč informacij o mednarodnih zadevah v kohezijski politiki EU je na
voljo na: 
http://ec.europa.eu/regional_policy/international/index_en.htm
