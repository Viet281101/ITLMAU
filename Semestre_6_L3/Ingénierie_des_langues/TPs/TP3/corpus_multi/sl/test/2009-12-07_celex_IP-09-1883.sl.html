IP/09/1883   Bruselj, 7 . decembra 2009  Komisija začenja spletno glasovanje za novi ekološki logotip EU  Z današnjim dnem Generalni direktorat za kmetijstvo in razvoj podeželja Evropske komisije poziva vse Evropejce k oddaji svojega glasu v zadnjem krogu nateč aja za ekološki logotip EU. Spletno glasovanje bo potekalo na spletni strani   http://ec.europa.eu/agriculture/organic/logo/index.htm   , kjer bodo do 31. januarja predstavljeni trije logotipi iz končnega izbora. Namen novega logotipa je ščititi potrošnika in spodbujati ekološko kmetovanje. V nasprotju s sedanjim logotipom bo zmagovalni logotip obvezen za vse predpakirane ekološke proizvode iz 27 držav članic in bo izpolnjeval standarde za označevanje.  „S tem spletnim glasovanjem želi Evropska komisija zagotoviti, da bo novi logotip ugajal čim več ljudem. Hkrati ta odprti postopek izbiranja prispeva k širšemu cilju ozaveščanja ljudi o pomenu ekološkega kmetovanja,“ je izjavila Mariann Fischer Boel, komisarka za kmetijstvo in razvoj podeželja. Novi logotip mora predstavljati EU znotraj in zunaj njenih meja. Logotip za ekološko kmetovanje mora biti lahko prepoznaven in združljiv z EU in ekološkim kmetovanjem brez uporabe besed ali črk.  Evropska komisija je v to težko nalogo vključila študente oblikovanja in umetnosti iz celotne Evrope, ko je objavila razpis za ekološki logotip EU, ki je potekal od aprila do junija 2009. Skupaj 3 422 bodočih oblikovalcev je poslalo svoje inovativne predloge. Po končanem razpisu za oddajo predlogov je mednarodno priznana komisija izbrala tri logotipe za končni izbor in tako začela zadnji krog natečaja.
