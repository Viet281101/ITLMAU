IP/09/ 1049  Bruselj, 29. junija 2009 Komisija pozdravila zavezo proizvajalcev mobilnih telefonov za enotne polnilce  Nezdružljivost polnilcev za mobilne telefone povzroča uporabnikom veliko nevšečnosti in povečuje količino nepotrebnih odpadkov. Komisija je zato pozvala proizvajalce mobilnih telefonov, da se prostovoljno zavežejo k rešitvi tega problema, Skupnost pa se bo izognila zakonodajnemu postopku. Večji proizvajalci mobilnih telefonov so se tako dogovorili, da bodo uskladili polnilce v EU. V memorandumu o soglasju, ki so ga Komisiji predložili danes, so se zavezali, da bodo zagotovili medsebojno združljive polnilce na podlagi mikro USB-konektorja. Poleg tega bodo za lažje izvajanje memoranduma razviti novi standardi EU za trajno varno uporabo polnilcev. Prva generacija novih mobilnih telefonov z medsebojno zamenljivimi polnilci naj bi prišla na trg EU leta 2010.  Podpredsednik Komisije Günter Verheugen, pristojen za podjetniško in industrijsko politiko, je povedal:  „Zelo sem zadovoljen, da so proizvajalci mobilnih telefonov dosegli dogovor, ki bo uporabnikom močno olajšal življenje.  Mobilne telefone bo možno polniti kjerkoli z novim enotnim polnilcem.  To bo tudi znatno zmanjšalo količino elektronskih odpadkov, ker ljudem ob nakupu novega telefona ne bo več treba metati polnilcev v koš.  Zelo me veseli tudi dejstvo, da je prostovoljno prišlo do rešitve problema.  Komisija zato meni, da nova zakonodaja ni potrebna.“  Danes je v EU ogromno raznovrstnih polnilcev za mobilne telefone.  Veliko se jih lahko uporablja zgolj za polnjenje posameznega tipa mobilnega telefona.  Skoraj vsako gospodinjstvo ima zbirko polnilcev, ki so sčasoma postali odvečni.  Stari polnilci zdaj pomenijo nekaj tisoč ton odpadkov na leto.   Proizvajalci mobilnih telefonov so v inten zivnih in uspešnih pogajanjih z Evropsko komisijo dosegli dogovor o rešitvi problema. V memorandumu o soglasju, predloženem Komisiji, se zavezujejo, da bodo zagotovili združljivost novih podatkovno podprtih mobilnih telefonov na podlagi mikro USB-konektorja, ki bo kot vmesnik podprl polnjenje z različnimi polnilci. Konektor naj bi omogočil dobro zmogljivost polnjenja. V prihodnosti:   bo uporaba mobilnih telefonov lažja,   se bo število polnilcev zmanjšalo,   bo imela uvedba enotnih polnilcev pozitiven vpliv na okolje.    Memorandum o soglasju bo spremljal novi standard EU, ki bo zmanjšal radijske motnje in zagotovil varno uporabo novih mobilnih telefonov. Da bi bil memorandum čim prej operativen, Evropska komisija še naprej tesno sodeluje s proizvajalci. Komisija pričakuje, da bo prva generacija novih mobilnih telefonov z medsebojno zamenljivimi polnilci prišla na trg EU leta 2010. Memorandum so podpisali naslednji proizvajalci: Apple, LG, Motorola, NEC, Nokia, Qualcomm, Research In Motion (RIM), Samsung, Sony Ericsson, Texas Instruments. Komisija pozdravlja tudi, da memorandum o soglasju ne bo onemogočil inovativnosti na hitro spreminjajočem se trgu mobilne telefonije, s tem da bi določil eno tehnologijo za vedno. Zato se bo v prihodnosti memorandum prilagodil novim tehnologijam polnjenja.  Glej tudi    MEMO/09/301   .    Več informacij       http://ec.europa.eu/enterprise/rtte/index_en.htm
