IP/09/1165   Bruselj, 20. julija 2009 Miguel Induráin pomaga izbirati končne oblike novega uradnega ekološkega logotipa EU  Slavni kolesar Miguel Induráin je 20. julija 2009 pokazal svojo podporo natečaju za ekološki logotip EU, ki ga je organizirala Evropsk a komisija. Petkratni zaporedni zmagovalec dirke Tour de France in dvakratni zmagovalec dirke Giro d’Italia se je srečal z žirijo natečaja, da bi izbrali najboljše predloge logotipa za vseevropski dogodek. Kot sin kmeta si je Miguel Induráin vse življenje bogatil svoje znanje o prehrani in ima osebne izkušnje s tem, kako ga uporabiti v praksi. Z odločnim športnim duhom in močno zavzetostjo za zdravo prehrano je bil v dragoceno pomoč žiriji pri odločanju, kateri logotipi najbolje predstavljajo ekološke proizvode in bodo uvrščeni v zaključno fazo natečaja.  Žirijo, ki se ji je Miguel Induráin pridružil ob končnem izboru, je sestavljala skupina strokovnjakov s področja ekološkega kmetovanja in pridelave ter mednarodno priznanih profesionalnih oblikovalcev.  Med uglednimi člani žirije so bili Erik Spiekermann , kreativni direktor in partner pri upravljanju (Nemčija),  Riitta Brusila-Räsänen , profesorica za grafično oblikovanje na Univerzi v Laplandu (Finska),  Szymon Skrzypczak , mladi oblikovalec in prejemnik nagrade (Poljska),  Elisabeth Mercier , direktorica Agencije BIO (Francija),  Urs Niggli , direktor Raziskovalnega inštituta za ekološko kmetijstvo FiBL (Švica),  Tom Václavík , strokovnjak za trženje ekoloških pridelkov in predsednik Mednarodnega združenja prodajalcev ekoloških pridelkov na drobno (Češka)  ter Craig Sams , predsedujoči združenja Soil Association (Združeno kraljestvo).  Žiriji je predsedoval Rob Vermeulen , bivši predsednik Vseevropskega združenja za oblikovanje znamk .   Najboljši izbrani logotipi bodo objavljeni, da bo lahko evropska javnost glasovala za zmagovalni logotip.  Izbrane logotipe si bo do konca leta mogoče ogledati na   http://ec.europa.eu/agriculture/organic/logo/index_sl.htm   .  Pri izbiranju zmagovalnega logotipa lahko sodeluje vsak državljan EU.  Nov logotip se bo julija 2010 začel uporabljati na vseh ekoloških proizvodih po celotni Evropski uniji.  Za razliko od že obstoječega ekološkega logotipa EU, katerega uporaba je bila prostovoljna, bo nov logotip obvezen za vse pakirane ekološke proizvode s poreklom iz 27 držav članic.   Nov logotip bo pomenil zagotovilo evropskim potrošnikom, da so proizvodi, ki jih kupujejo, resnično ekološkega porekla, in da njihova kakovost ustreza standardu, ki je določen za Evropsko unijo.
