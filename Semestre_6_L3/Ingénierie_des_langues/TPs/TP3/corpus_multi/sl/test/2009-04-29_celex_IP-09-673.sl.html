IP/09/673
Bruselj, 29. aprila 2009Plače direktorjev: Komisija
določa nadaljnje smernice za strukturo in višino plač
direktorjevEvropska komisija je kot dopolnilo priporočil
2004/913/ES in 2005/162/ES sprejela priporočilo za sistem plač
direktorjev družb, ki kotirajo na borzi.  Ustrezna
plačna politika naj bi zagotavljala plačilo po učinku in
spodbujala direktorje k doseganju srednje- in dolgoročne vzdržnosti
družb.  Sedanje priporočilo za plače direktorjev temelji na
plačilu po učinku z razkritjem plačne politike. Z novim
priporočilom bodo na voljo nadaljnje smernice za doseganje tega cilja z
določitvijo najboljših praks za oblikovanje primerne plačne
politike.  Priporočilo se osredotoča na nekatere vidike strukture
direktorskih plač in na proces njihovega določanja, vključno z
nadzorom delničarjev. Komisija je sprejela tudi priporočilo o
plačni politiki v sektorju finančnih storitev (glej IP/09/674).
Komisar za notranji trg in storitve Charlie McCreevy je povedal:
„Sistemi nagrajevanja izvršnih direktorjev v družbah, ki
kotirajo na borzi, so prepogosto privedli k nerazumno kratkoročnim ukrepom
menedžmenta in včasih nagradili neuspeh. Obstoječa pravila EU je
treba dopolniti z navodili za nekatere ključne vidike strukture plač
direktorjev. Okrepili smo tudi postopke določanja direktorskih plač,
vključno z nadzorom delničarjev. Naše sporočilo je jasno:
plače direktorjev morajo biti vezane na uspeh in ne smejo nagrajevati
neuspeha.“
V zvezi s strukturo direktorskih plač priporočilo poziva
države članice, da:določijo mejo (največ dve leti za fiksni del direktorske
plače) za odpravnine (zlata padala) in odpravijo odpravnino v primeru
neuspeha,
določijo razmerje med fiksnim in variabilnim delom plačila ter
povežejo variabilni del z vnaprej določenimi in merljivimi merili
uspešnosti za okrepitev povezave učinka s plačilom, 
spodbujajo dolgoročno vzdržnost družb z uravnoteženjem
meril za dolgo- in kratkoročno uspešnost za direktorske plače,
odlogom variabilnega dela plače,  minimalno odmerno dobo za delniške
opcije in delnice (najmanj tri leta), zadržanjem dela delnic do konca
zaposlitve, 
omogočijo družbam, da lahko zahtevajo vračilo variabilnega
dela plače, izplačanega na podlagi očitno napačnih podatkov.
V zvezi s procesom določitve direktorskih plač
priporočilo poziva države članice, da:razširijo nekatere zahteve za razkritje informacij iz obstoječega
priporočila, da bi se izboljšal nadzor delničarjev nad
plačnimi politikami,
zagotovijo, da se bodo delničarji, zlasti institucionalni vlagatelji,
kadar je primerno, udeleževali skupščin in  razumno glasovali o
plačah direktorjev,
določijo, da neposlovodni delavci ne prejmejo delnic kot del
plačila, da bi preprečili navzkrižje interesov,
okrepijo vlogo in delovanje odbora za plače z uporabo novih načel
o (i) sestavi odborov za plače, (ii) obveznosti članov odbora za
plače, da so prisotni na skupščini, na kateri se razpravlja o
plačni politiki, da bodo lahko dali pojasnila delničarjem, (iii)
preprečevanju navzkrižja interesov svetovalcev za plače.
Priporočilo upošteva dosedanja prizadevanja več
držav članic v zvezi s finančno krizo in želi spodbujati tak
razvoj z določitvijo najboljših praks za zagotovitev večje
konvergence v EU. Komisija bo skrbno spremljala uporabo priporočila in bo 
svoje ugotovitve objavila v pregledih dosežkov. 
Po preteku enega leta bo Komisija glede na pridobljene izkušnje in izid
spremljanja proučila obe priporočili ter predložila poročilo
z oceno uporabe obeh priporočil v državah članicah.
Celotno besedilo priporočila je na voljo na:
http://ec.europa.eu/internal_market/company/directors-remun/index_en.htm
MEMO/09/213
