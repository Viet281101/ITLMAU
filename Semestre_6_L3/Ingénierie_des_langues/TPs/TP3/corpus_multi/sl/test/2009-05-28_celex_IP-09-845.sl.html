IP/09/845 Bruselj, 28. maja 2009  Resnične koristi za državljane Evrope:  dosežki Komisije v letih 2004–2009   Evropska komisija je danes v pričakovanju volitev v Evropski parlament predstavila svoje dosežke.  Pod njeno taktirko ponovno združena Evropska unija deluje v korist svojih državljanov, 27 državam članicam pa zagotavlja stabilnost in blaginjo.  Evropska komisija se je odločno odzvala na finančno in gospodarsko krizo.  Uporablja integriran pristop k boju proti podnebnim spremembam in zagotavljanju varne oskrbe z energijo.  Globalizacijo poskuša usmerjati tako, da je vključujoča, bolje urejena in da odraža evropske vrednote.  Predsednik Komisije José Manuel Barroso je dejal:  „ Ta Komisija, prva v razširjeni Uniji s 27 državami članicami, se je morala soočiti z enim najtežjih obdobij, kar jih je Evropska unija kdaj doživela, v času velikih gospodarskih in socialnih sprememb.  Naši rezultati kažejo, da smo se trdno držali temeljnih vrednot in ciljev, zaradi katerih je postala Unija tako uspešna, in bodo močno prispevali k prihodnjemu razvoju evropskega projekta.   Zlasti sem ponosen na naš odziv na gospodarsko in finančno krizo, naš ambiciozen program boja proti podnebnim spremembam ter oblikovanje resnične evropske energetske politike.  Prevzemamo vodilno vlogo pri usmerjanju globalizacije v skladu z evropskimi vrednotami in spodbujanju evropskih interesov po vsem svetu.  Zdaj imajo evropski državljani priložnost, da na volitvah v Evropski parlament izrazijo svoj pogled na prihodnost.  Pozivam jih, da izkoristijo svojo demokratično pravico. “  Rezultati dejavnosti Komisije so predstavljeni v obsežnem dokumentu, ki je bil objavljen danes in je na voljo v vseh uradnih jezikih EU.  Barrosova Komisija je v zadnjih petih letih državljane, gospodarske subjekte, države članice in Evropski parlament prepričala v svojo verodostojnost.  Dokazala je, da lahko predlaga ambiciozne in hkrati realistične pobude ter zagotovi njihovo izvajanje.  Vse to ji je uspelo v času institucionalnih sprememb in gospodarske krize.  Pripravljena je pomembna nova zakonodaja, v skladu s katero bo enotni trg popolnoma v službi državljanov, na primer s spodbujanjem pravic potnikov v prometu, zmanjševanjem cen mobilne telefonije ali enostavnejšimi čezmejnimi plačili.  S predlogom, da se črta skoraj 10 % nepotrebne zakonodaje in da se zmanjšajo upravne obremenitve za podjetja, zlasti mala in srednje velika, je Komisija tudi poenostavila pravni red EU.  Zaradi osredotočenosti Komisije na rast in delovna mesta v skladu s prenovljeno lizbonsko strategijo ter revidiranim Paktom stabilnosti in rasti je Evropa bolje pripravljena za spopadanje s sedanjo gospodarsko in finančno krizo ter krizo na področju zaposlovanja.  Komisija je bila prva mednarodna institucija, ki je predstavila verodostojen načrt za oživitev gospodarstva, prav tako pa je tudi nakazala smer za ukrepe v zvezi z oslabljenimi sredstvi, dokapitalizacijo, državno pomočjo ter ukrepi za prehod z reševanja na sanacijo določenih sektorjev, na primer avtomobilske industrije.  Z izvajanjem priporočil iz Larosièrovega poročila ima Komisija vodilno vlogo tudi pri protiukrepih na ravni G-20 in na evropski ravni.  Barrosova Komisija je popolnoma spremenila evropski pristop k podnebnim spremembam in energetiki.  Z ambicioznim svežnjem zakonodajnih ukrepov, ki jih je pripravila Barrosova Komisija, je Evropa pokazala, da je pripravljena na vodilno vlogo in da jo bo imela še naprej v obdobju pred pogovori o podnebnih spremembah v Københavnu.  Zagotavlja, da so kratkoročni ukrepi v odgovor na gospodarsko krizo v celoti skladni z našimi dolgoročnimi cilji.  Evropska komisija si močno prizadeva, da bi spreminjajoče se svetovno okolje oblikovala tako, da bo omogočalo reševanje problemov v zvezi z revščino, zdravjem, migracijami in varnostjo.  Svoj vpliv je pokazala ob krizah v Gruziji, na Bližnjem Vzhodu in v Afriki.  Hkrati spodbuja regionalno stabilnost v svoji soseščini ter učinkovito in ambiciozno partnerstvo s svetovnimi silami v obrambo evropskim interesom in vrednotam.  Potrebna so še dodatna prizadevanja.  Trgovinska pogajanja iz Dohe še niso zaključena.  Komisija je predložila številne predloge za reformo finančnih trgov, povečanje zaposlenosti in reševanje drugih perečih izzivov, ki pa še čakajo na končno potrditev na ravni EU.  Medtem ko še naprej razrešujemo posledice sedanje gospodarske krize, se bo morala Komisija zavzeti za to, da bo Unija ob koncu krize močnejša.  Še naprej bo osredotočena na to, da je treba ratificirati Lizbonsko pogodbo, kar Uniji zagotavlja večjo zmožnost delovanja.  Barrosova Komisija je prevzela pobudo in predlagala rešitve za današnje probleme.  Načrt za oživitev gospodarstva, boj proti podnebnim spremembam, varnost oskrbe z energijo, Evropski sklad za prilagoditev globalizaciji, milijarda eurov, namenjena instrumentu za hrano za razvoj, Evropski tehnološki institut, pet milijard eurov za financiranje projektov na področju energetike in širokopasovnega dostopa do interneta na podeželju ter pakt o migracijah – vse to je rezultat pobud Komisije.  Komisija je dokazala, da lahko EU deluje tudi s 27 članicami ter vodi pogovore in dosega rezultate.  Komisija je tista gonilna sila, ki poganja evropsko agendo.  Na vseh zasedanjih Evropskega sveta je dosegla soglasje vseh 27 držav članic, tako v dobrih kot tudi v slabih časih.  To je zapuščina te Komisije. Ozadje  Barrosova Komisija je pričela z delom 22. novembra 2004.  Njen mandat se bo iztekel 31. oktobra 2009.   V štirih letih in pol je Komisija sprejela ambiciozne zakonodajne predloge.  Od začetka leta 2005 sta Evropski parlament in Svet v postopku soodločanja sprejela več kot 470 predlogov.  Podrobnejše informacije o dosežkih Komisije na posameznih področjih politike so na voljo v pisarnah posameznih komisarjev.  Dokument, v katerem so opisani dosežki Komisije, je dostopen na spletni strani:    http://ec.europa.eu/commission_barroso/president/priorities/bilan/index_en.htm
