IP/09/362
Bruselj, 6. marca 2009Eu in Indija, ki imata obe po 23
uradnih jezikov, bosta podpisali skupno izjavo o
večjezičnostiLeonard Orban bo danes podpisal skupno izjavo o
večjezičnosti z indijsko vlado, ki jo zastopa državna sekretarka
Daggubati Purandeshwari. Evropska komisija in indijska vlada
želita s to izjavo povečati medsebojno sodelovanje in dialog o
ključnih vprašanjih, med katera spadajo jezikovna raznolikost in
medkulturni dialog, vpliv jezikov na zaposljivost, konkurenčnost podjetij
in socialno kohezijo, vseživljenjsko učenje jezikov, nove tehnologije
za jezikovni pouk ter terminologija.
„Indijske izkušnje pri obvladovanju jezikovne raznolikosti so
edinstvene na svetu in prepričan sem, da se lahko EU in Indija na tem
področju učita druga od druge,“ je povedal Leonard Orban,
evropski komisar za večjezičnost.
Ta skupna izjava je naslednje dejanje po srečanju na vrhu med EU in
Indijo v Marseillu 29. septembra 2008, na katerem so se voditelji EU in Indije
zavezali k uvedbi dialoga o podpiranju jezikov, medkulturnega dialoga in
večjezičnosti.
Prvi korak v tem
dialogu je bil narejen decembra leta 2008 s konferenco Večjezičnost in
kulturni dialog v globalizaciji, ki je potekala v New Delhiju v Indiji kot del
prireditev v evropskem letu medkulturnega dialoga 2008. Konferenco so skupaj
organizirali Evropska komisija, francoska ambasada v okviru francoskega
predsedovanja Evropski uniji, indijska nacionalna komisija za znanje (National
Knowledge Commission) ter Evropska zveza nacionalnih kulturnih inštitutov
(EUNIC-Indijska sekcija). Univerza v Delhiju je za konferenco gostoljubno dala
na razpolago svoje prostore. Več informacij o konferenci lahko najdete na
spletnem naslovu 
http://ec.europa.eu/education/languages/news/news3134_en.htm.
Indija, ki ima približno 1,1 milijarde prebivalcev, je edinstven primer
etnične, socialno-kulturne in verske raznolikosti, za katerega je
značilna tudi zelo bogata jezikovna raznolikost. Po podatkih iz popisa
prebivalstva za leto 2001 je v Indiji 29 jezikov, ki jih govori več kot
milijon naravnih govorcev, 122 jezikov, ki jih govori vsaj po 10 000 ljudi,
preostalih 234 jezikov pa uporablja manjše število posameznikov. V
skladu z indijsko ustavo je uradni jezik zvezne države
hindijščina. Angleščina se lahko uporablja za uradovanje,
sicer pa ima država 22 uradnih regionalnih jezikov. Bogata jezikovna
raznolikost je značilna za vso indijsko zgodovino in jo v Indiji
štejejo za nekaj povsem običajnega.
Zaradi te podobnosti z jezikovnimi razmerami v Evropski uniji je Indija za
Evropo še posebno privlačna sogovornica na področju
večjezičnosti. V skupni izjavi so predvidene redne razprave in
izmenjava dobrih praks.
