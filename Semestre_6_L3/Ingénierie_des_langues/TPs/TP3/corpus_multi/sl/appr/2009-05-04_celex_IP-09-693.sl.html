IP/09/693
Bruselj, 4. maja 2009Spomladanska napoved 2009–2010:
leto 2009 bo težko, a gospodarstvo EU naj bi se stabiliziralo, ko
bodo začeli učinkovati podporni ukrepiSpomladanska napoved Komisije kaže, da se bo
BDP Evropske unije letos znižal za 4 %, v letu 2010 pa se bo
v glavnem stabiliziral. Glavni dejavniki recesije so poslabševanje svetovne
finančne krize, močan upad svetovne trgovine in nadaljnje korekcije na
nepremičninskih trgih v nekaterih gospodarstvih. Vendar naj bi se rast v
letu 2010, ko bodo začele učinkovati fiskalne in monetarne spodbude,
ponovno nekoliko okrepila. Trgi dela bodo močno prizadeti, saj se bo v letu
2010 stopnja nezaposlenosti v EU v skladu z napovedjo povečala na
11 %. Prav tako naj bi se močno povečal javnofinančni
primanjkljaj, ki bo v letu 2010 dosegel 7,25 % BDP, in sicer zaradi
upočasnitve gospodarstva ter diskrecijskih ukrepov, sprejetih za podporo
gospodarstvu v skladu z evropskim načrtom za oživitev gospodarstva, ki
ga je predlagala Komisija.
„Evropsko gospodarstvo je sredi najgloblje in najbolj
razširjene recesije v povojnem obdobju. Vendar pričakujemo, da bodo
ambiciozni ukrepi, ki so jih v teh izjemnih okoliščinah sprejele vlade
in centralne banke, zaustavili upadanje gospodarske aktivnosti v letošnjem
letu in omogočili okrevanje prihodnje leto. Da bi se to uresničilo, je
treba hitro očistiti „oslabljena sredstva“ v bilancah stanja
bank in banke po potrebi dokapitalizirati“, je povedal Joaquín
Almunia, komisar za ekonomske in monetarne zadeve. 
Ponovno pozitivna svetovna rast
Poslabšanje finančne krize je preteklo zimo povzročilo
krčenje svetovne aktivnosti ter močan upad svetovne trgovine in
industrijske proizvodnje. Posledice gospodarske upočasnitve so zajele vse
večje število držav, med njimi tudi gospodarstva v vzponu in
države v razvoju. Vendar naj bi se rast svetovnega BDP v drugi polovici
leta 2009, ko bodo začele učinkovati fiskalne in monetarne spodbude
ter se bo finančna kriza postopno umirila, ponovno obrnila v pozitivno
smer. V letu 2010 naj bi rast svetovnega gospodarstva dosegla 2 %.
EU je v globoki recesiji, vendar je konec že na obzorju
Recesija, ki se je začela v drugem četrtletju leta 2008, se je ob
koncu leta še poslabšala. V zadnjem četrtletju se je BDP tako v
EU kot v evrskem območju medčetrtletno znižal za približno
1,5 %. Anketni in dejanski podatki kažejo na nadaljnje
poslabšanje v prvem četrtletju letošnjega leta. Upočasnitev
je prizadela vse države članice, čeprav so obeti zanje
različni glede na njihovo relativno izpostavljenost finančni krizi,
dinamiko nepremičninskih trgov in stopnjo odprtosti.
Ob stabilizaciji finančnih trgov, izboljšanju zaupanja
investitorjev ter postopnem prenosu učinkov fiskalnih in monetarnih spodbud
v realno gospodarstvo naj bi se padec BDP proti koncu letošnjega leta
umiril, v letu 2010 pa naj bi se stopnje rasti obrnile v rahlo pozitivno smer.Upočasnitev ne vpliva le na vse države članice, ampak tudi na
skoraj vse komponente povpraševanja. Zlasti so prizadete zasebne
investicije, kar je posledica nižjega pričakovanega
povpraševanja, izrazitega padca izkoriščenosti proizvodnih
zmogljivosti in še vedno ostrih pogojev financiranja. Ob občutnem
upadu svetovne trgovine se je močno skrčil tudi izvoz. Zasebna
potrošnja je sicer zaradi nižjih cen nafte in nižje inflacije
zaenkrat še razmeroma močna, vendar je pričakovati, da bo
napredujoče poslabšanje na trgu dela vplivalo na znižanje
realnega razpoložljivega dohodka. Pozitiven prispevek k rasti bodo letos
ustvarile le državna potrošnja in javne investicije, deloma zaradi
proračunskih spodbujevalnih ukrepov, sprejetih v okviru načrta za
oživitev EU. 
Hud udarec za trg dela in javne finance
Ohlajanje evropskih trgov dela se je začelo v preteklem letu z
običajnim časovnim zamikom za gospodarsko upočasnitvijo. Po
napovedi se bo zaposlenost v EU in v evrskem območju letos znižala za
2,5 %, v letu 2010 pa še za nadaljnjih 1,5 %, kar pomeni izgubo
približno 8,5 milijona delovnih mest v teh dveh letih, medtem ko je bilo v
obdobju 2006–2008 ustvarjenih 9,5 novih delovnih mest (neto). 
Recesija je močno prizadela tudi javne finance, saj naj bi se
proračunski primanjkljaj v EU letos več kot podvojil (z 2,3 % BDP v
letu 2008 na 6 % BDP) in se v letu 2010 še povečal (na 7,25 %
BDP). Močno poslabšanje skupnega fiskalnega položaja je delno
posledica same gospodarske upočasnitve, ker je delovanje avtomatskih
stabilizatorjev v Evropi razmeroma močno, delno pa nanj vpliva tudi
obsežna diskrecijska proračunska spodbuda za spodbujanje gospodarske
aktivnosti. 
Inflacija prehodno zelo nizka
Inflacija se je v zadnjih mesecih močno znižala. Podobno gibanje
zaradi nadaljnjih učinkov visoke osnove, šibkih gospodarskih obetov in
predpostavke, da bodo cene surovin padle, pričakujemo tudi v drugem in
tretjem četrtletju letošnjega leta.  Skupna stopnja inflacije (HICP) v
EU naj bi bila v letu 2009 rahlo pod 1 % (v evrskem območju
0,5 %), na obeh območjih pa naj bi najnižjo raven dosegla v
tretjem četrtletju. Jeseni letos bodo učinki visoke osnove v letni
stopnji inflacije, ki izvirajo iz preteklih povišanj cen energentov in
hrane, izzveneli, inflacija (HICP) pa naj bi se tako v prihodnjem letu postopno
ponovno povišala na 1,25 %. 
Precejšnja negotovost ostaja 
Svetovno gospodarstvo se sooča z najhujšo recesijo po drugi
svetovni vojni, zato so obeti glede gospodarske rasti in stopnje inflacije
precej negotovi. Tveganje, da bodo gibanja slabša od pričakovanih, je
odvisno predvsem od učinka finančne krize in moči povratnih
vplivov med različnimi sektorji gospodarstva. Po drugi strani pa bi
spodbujevalni ukrepi fiskalne in denarne politike lahko imeli večji
učinek od pričakovanega pri obnavljanju stabilnosti in zaupanja v
finančne trge ter spodbujanju gospodarske aktivnosti. Tveganja za
uresničitev napovedi inflacije so v letošnjem letu videti
uravnotežena, odvisna pa so od gibanja cen surovin ter določanja cen
in plač. 
Podrobnejše poročilo je na voljo na:      
http://ec.europa.eu/economy_finance/thematic_articles/article14927_en.htm
[  ]
[  ]
[  ]
[  ]
