IP/09/371
Bruselj, 10. marca 2009Poročilo Komisije: svetovna
problematika drog v zadnjih desetih letihEvropska komisija je danes objavila poročilo o
svetovnih trgih prepovedanih drog od leta 1998. V zadnjem
desetletju so se politike na področju drog po svetu razvile zlasti na
nacionalni ravni. Okrepljena je bila pomoč uživalcem drog in sprejeti
so bili strožji ukrepi zoper preprodajalce drog. Kakšni pa so
rezultati dejansko? 
Študija, na kateri temelji to poročilo, ni našla
nikakršnih dokazov, da se je svetovni problem drog v obdobju od 1998 do
2007 zmanjšal. Na splošno se je stanje malce izboljšalo v
nekaterih bogatejših državah, medtem ko se je v drugih
poslabšalo. V nekaterih državah, med katerimi je nekaj velikih
držav v razvoju oziroma držav v tranziciji, je prišlo celo do
znatnega poslabšanja. 
Tako se zdi, da je svetovna problematika drog bolj ali manj enaka kot leta
1998. Stanje je le še bolj zapleteno: cene drog so od leta 1998 v
večini zahodnih držav padle za celih 10–30 %, kljub
strožjemu kaznovanju na primer prodajalcev kokaina in heroina na nekaterih
od teh trgov. Hkrati ni dokazov, da je težje priti do drog. V mnogih
zahodnih državah je uporaba indijske konoplje postala
„normalni“ sestavni del življenja mladih. Do 50 % ljudi,
rojenih po letu 1980, jo je vsaj poskusilo. Vendar pa večina v odrasli
dobi s tem preneha. Študija je pokazala tudi, da lahko določeni ukrepi
proti proizvodnji prepovedanih drog vplivajo na območja proizvodnje drog.
Tako se je na primer v zadnjem desetletju del proizvodnje kokaina prenesel iz
Peruja in Bolivije v Kolumbijo. 
Objava poročila sovpada s srečanjem na visoki ravni, ki ta teden
poteka na Dunaju v okviru letnega zasedanja Komisije ZN za droge. Ministri s
celega sveta bodo zaključili obdobje razmisleka o oceni izvajanja
politične deklaracije o svetovnem problemu drog, ki jo je leta 1998
sprejela Generalna skupščina Združenih narodov na
20. posebnem zasedanju o drogah. (Namen deklaracije je bil znatno
zmanjšati svetovni problem prepovedanih drog do leta 2008 z
mednarodnim sodelovanjem in ukrepi na področju zmanjševanja ponudbe
drog in povpraševanja po njih.) Ta teden naj bi bila na podlagi te ocene
sprejeta nova politična deklaracija za obdobje 2009–2019. 
Podpredsednik Jacques Barrot, komisar za pravosodje, svobodo in varnost, je
dejal: „Ta teden se na Dunaju ne moremo omejiti na opredelitev ciljev.
Zdaj si moramo prizadevati za reševanje svetovne problematike drog na
podlagi dejanskih dokazov.“
Študija si prizadeva realno oceniti celoten obseg trga s prepovedanimi
drogami na podlagi letnih ustvarjenih prihodkov. Rezultat kaže, da so
takšne ocene zelo težke, in sicer predvsem zaradi pomanjkanja
zanesljivih podatkov o proizvodnji, uživanju in trgovini z drogami v
večjem delu sveta. Študija je vseeno pripravila ocene, na primer za
trge z indijsko konopljo, kokainom in heroinom v Zahodni Evropi, ZDA in
Oceaniji. Najboljša ocena skupnih prihodkov teh treh regij za indijsko
konopljo znaša v letu 2005 skoraj 70 milijard EUR, kar je
približno polovica ocene UNODC, ki je okrog 125 milijard EUR.
Pomembno spoznanje je dejstvo, da so politike za zmanjševanje
škode, ki so še vedno sporne v nekaterih državah, v vedno
večjem številu drugih držav vse pomembnejše, saj jih
štejejo za učinkovit način zmanjševanja bolezni v zvezi z
drogami, socialnih nemirov in smrtnosti.
Poročilo omogoča tudi vpogled v gospodarske temelje svetovnega trga
s prepovedanimi drogami, in sicer z ocenami proizvodnih stroškov in dodane
vrednosti med celotno verigo trgovanja od proizvodnje do prodaje na drobno.
Analizirana je razdelitev prihodka med udeleženci v trgovini z drogami,
rezultat pa je presenetljivo banalen, saj naj bi jih le relativno malo imelo
velike dobičke. 
Ena najpomembnejših ugotovitev študije pa je, da opozarja na
pomanjkljivosti mednarodnega sistema za zbiranje podatkov in
obveščanje o svetovni problematiki drog. Medtem ko je EU vložila
veliko denarja v nadaljnji razvoj spremljanja uporabe drog preko Evropskega
centra za spremljanje drog in zasvojenosti z drogami, na svetovni ravni ni
realno pričakovati takšnih mehanizmov obveščanja. 
Poročilo o študiji bo predloženo udeležencem
srečanja na visoki ravni Komisije za droge. V torek, 10. marca, ga
bosta ob 14.00 v okviru tiskovne konference na predstavništvu EU na Dunaju
predstavila g. Lars-Erik Lundin (vodja predstavništva EU na Dunaju) in g.
Carel Edwards (vodja enote za politiko proti drogam, GD JLS).
Naslov: Argentinierstrasse 26, na križišču s
Taubstummengasse, sejna dvorana Mezzanine, A-1040 Dunaj (podzemna železnica
U1, postaja Taubstummengasse). Kontaktna oseba: Anne-Marie Huber
+43 151618329 ali +43 6991966579.
Poročilo je na voljo na spletni strani:
http://ec.europa.eu/justice_home/doc_centre/drugs/doc_drugs_intro_en.htm
