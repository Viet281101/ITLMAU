IP/09/1043  Bruselj, 26. junija 2009 26. junij 2009 – mednarodni dan boja proti drogam – začetek izvajanja Evropskega ukrepanja na področju drog  Ste vedeli, da približno 12 milijonov ljudi v Evropski uniji uživa kokain ali so ga uživali v preteklosti?  Ste vedeli, da zaradi prevelikega odmerka vsako uro v povprečju umre en državljan EU?  Ste vedeli, da v Evropi zaradi drog vsako leto umre od 7 000 do 8 000 ljudi?  Ker gre za resen problem, je Evropska komisija danes začela izvajati novo pobudo ozaveščanja in informiranja z naslovom „EVROPSKO UKREPANJE NA PODROČJU DROG“, katere glavni cilj je mobilizirati družbo in povečati ozaveščenost o drogah v Evropski uniji.   Evropsko ukrepanje na področju drog bo temeljilo na načelu „deljene odgovornosti“ in bo spodbujalo vse člane družbe – skupine in posameznike, strokovnjake in splošno javnost – da se zavežejo k delovanju, ki bo na neki način prispevalo k reševanju problema drog.  Danes je Jacques Barrot, podpredsednik Komisije, v prisotnosti novinarja in televizijskega zvezdnika Nikosa Aliagasa ter novinarja in družbenega aktivista Jerzyja Owsiaka na odmevnem dogodku, na katerem je sodelovalo približno 120 zainteresiranih strani iz EU, uradno odprl izvajanje pobude Evropsko ukrepanje na področju drog .  Podpredsednik Barrot, komisar za pravosodje, svobodo in varnost, je povedal:  „Spodbujanje evropskih organizacij in državljanov, da se dejavno vključijo v reševanje problema, je ena od prednostnih nalog novega Akcijskega načrta EU za boj proti drogam (2009–2012), v katerem je Evropsko ukrepanje na področju drog eden od ključnih ukrepov.  S to pobudo nagovarjamo Evropejce v njihovem vsakdanjem življenju in jim dajemo na voljo sredstva, s katerimi lahko izrazijo svoje mnenje in se zavežejo k delovanju.“   Danes se je 21 organizacij s podpisom zavezalo k sodelovanju v Evropskem ukrepanju na področju drog:     Association des Parents d'Elèves de l'Ecole Européenne de Bruxelles I (Belgija);     Ciprski svet za boj proti drogam (Ciper);   ETHIAS (Belgija);    FESAT – European Foundation of Drug Helpl ines (EU);    FNAPT – Fédération Nationale de Prévention Toxicomanies (Francija);   Fondazione Villa Maraini (Italija);   Fundacija la Caixa (Španija);   WOSP ­– Dobrodelna fundacija Veliki orkester božične pomoči – Jerzy Owsiak (Poljska);   FPAT – portugalska zveza socialnih ustanov, dejavnih na področju preprečevanja zasvojenosti z drogami (Portugalska);   COS – Mednarodni svet za varnost in razvoj (EU);   Le Phare, familles face à la drogue (Francija);   London Drug Policy Forum (Združeno kraljestvo);   Mestni svet za odvisnost od drog, Blagoevgrad (Bolgarija);   Peitenger Jugendhaus-ASBL (Luxembourg);   PREV CENTRUM (Češka);   PREVNET (EU);   Skavtska skupina Qrendi (Malta);   Revija TIIMI (Finska);   YSPDB – Youth Society for Peace and Development of the Balkans (Bolgarija);   WOCAD – Women's Organisations Committee on Alcohol and Drug issues (Švedska);   EMCDDA – Evropski center za spremljanje drog in zasvojenosti z drogami.    Od danes lahko evropski posamezniki in organizacije uporabljajo pobudo Evropskega ukrepanja na področju drog ter s tem svojemu delu dodajo evropsko razsežnost in večjo prepoznavnost tako, da premislijo, kako bi lahko prek svojih dnevnih dejavnosti, družbene odgovornosti in okolja povečali ozaveščenost in zavezanost k delovanju na področju drog ter na področju tveganj, povezanih z zlorabo drog.  Evropska komisija spodbuja posebne in ustvarjalne ukrepe na kateri koli ravni v celotni EU, ki pozitivno vplivajo na vedenje, povezano z drogami, ali povečujejo ozaveščenost o drogah in nevarnostih njihove zlorabe. Več informacij o tem najdete na naslovu  www.action-drugs.eu  .  Več o delu podpredsednika Barrota pa si lahko preberete na njegovi spletni strani:     http://ec.europa.eu/commission_barroso/barrot/welcome/default_en.htm
