IP/09/880  V Bruslju, 8. junija 2009  Uredba EU o gostovanju bo odpravila še zadnjo oviro:  Svet odprl pot nižjim cenam za gostovanje od 1. julija   Danes so ministri 27 držav članic EU uradno sprejeli nove predpise EU o gostovanju v tujih omrežjih, ki jih je predlagala Evropska komisija septembra lani (   IP/08/1386   ), Evropski parlament pa jih je odobril aprila letos (   IP/09/620   ).  Z novimi predpisi EU o gostovanju bodo s 1. julijem, torej ravno pravočasno za letošnje poletne počitnice, računi potrošnikov za gostovanje še nižji, in sicer do 60 %.  Nova Uredba EU o gostovanju predvsem zagotavlja, da potrošniki med gostovanjem v drugi državi EU za poslano pisno sporočilo ne bodo plačali več kot 0,11 EUR (brez DDV). Potrošniki bodo lahko s svojim prenosnim telefonom brskali po spletu, s spleta prenašali filme ali pošiljali počitniške fotografije, za kar pa ne bodo prejeli nepričakovano visokega računa zaradi poletnega gostovanja v tujem omrežju. V skladu z novimi predpisi morajo mobilni operaterji med gostovanjem klice po prvih 30 sekundah zaračunavati na sekundo namesto na minuto, s čimer naj bi se telefonski računi zmanjšali kar za 24 %. Z današnjo odobritvijo Sveta ministrov EU bodo novi predpisi EU o gostovanju začeli veljati 1. julija v vseh državah članicah EU.  „Z današnjim enoglasnim sprejetjem Sveta ministrov so predpisi o gostovanju prešli še zadnjo proceduralno oviro in bodo s prvim julijem potrošnikom prinesli takojšnje koristi. Svet s tem sledi vzorcu Evropskega parlamenta, ki je aprila z veliko večino glasoval v prid novim predpisom. To je enkratna novica za evropske državljane, ki bodo letos lahko mirno počitnikovali brez strahu pred neprijetnim presenečenjem ob prejemu računa ,“ je dejala komisarka za telekomunikacije Viviane Reding, ki se je danes po tritedenskih počitnicah vrnila na svoje delovno mesto pri Evropski komisiji.   Po političnem sporazumu, ki sta ga v začetku tega leta sklenila Evropski parlament in Svet, je Evropski parlament na aprilskem plenarnem zasedanju z veliko večino (646 glasov za, 22 proti in 9 vzdržanih glasov) podprl Uredbo (   IP/09/620   ). Potem ko so ministri 27 držav članic, pristojni za telekomunikacije, novembra lani neuradno politično podprli predlog Komisije, so ministri držav članic zaradi pospešitve postopka in zagotovitve, da bodo novi predpisi o gostovanju začeli veljati pred poletnimi počitnicami, na današnjem zasedanju Sveta za zaposlovanje, socialno politiko, zdravje in potrošniške zadeve sprejeli Uredbo EU o gostovanju.  Z današnjim sprejetjem je Svet naredil zadnji korak v postopku odobritve in predsednik Evropskega parlamenta ter predsednik Sveta bosta 18. junija uredbo lahko uradno podpisala. Nekaj dni pozneje bo lahko objavljena v   Uradnem listu   EU. Ker so novi predpisi o gostovanju vključeni v Uredbo EU, bodo začeli veljati že takoj 1. julija 2009 v vseh 27 državah članicah. Ozadje Novi predpisi EU o gostovanju, ki jih je Svet danes uradno potrdil, bodo:    omejili zgornjo ceno , ki se lahko zaračuna potrošnikom za poslano kratko sporočilo v tujini, na 0,11 EUR (brez DDV). Sedanja povprečna cena je 0,28 EUR (potrošniki iz Nizozemske in Portugalske plačajo 0,35 EUR za vsako kratko sporočilo, poslano iz tujega omrežja).    občutno znižali cene prenosa podatkov med gostovanjem (ceno brskanja po spletu ali prenašanja filmov z mobilnim telefonom v tujini) z uvedbo zgornje omejitve veleprodaje cene na 1 EUR na prenesen megabajt . Povprečna veleprodajna cena v EU je 1,68 EUR na megabajt, največ pa za to storitev plačajo uporabniki na Irskem (6,82 EUR), v Grčiji (5,30 EUR) in Estoniji (5,10 EUR). Zgornja omejitev veleprodajne cene se bo leta 2010 znižala na 0,80 EUR in leta 2011 na 0,50 EUR, zaradi česar bodo računi potrošnikov še nižji.    zavarovali potrošnike pred „neprijetnimi presenečenji ob prejemu računa“ tako, da jim bodo omogočili, da storitev prekinejo, ko znesek na njihovem računu doseže 50 evrov , razen če bo potrošnik izbral višjo omejitev. Operaterji bodo morali te ukrepe za večjo preglednost sprejeti do marca 2010.     še nadalje zmanjšali cene mobilnih klicev med gostovanjem .  S trenutnih 0,46 EUR za opravljene klice in 0,22 EUR za prejete klice v tujih omrežjih se bodo omejitve s 1. julijem 2009 zmanjšale na 0,43 EUR za opravljene klice in 0,19 EUR za prejete klice v tujini, 1. julija 2010 na 0,39 EUR oziroma 0,15 evra in s 1. julijem 2011 na 0,35 EUR oziroma 0,11 EUR (vse cene na minuto in brez DDV).    uvedli načelo zaračunavanja na sekundo po prvih 30 sekundah za opravljene klice med gostovanjem in po prvi sekundi za prejete klice med gostovanjem. Sedaj, zaradi zaračunavanja na minuto, potrošniki plačujejo približno 20 % več v primerjavi z dejansko opravljenimi ali prejetimi klici.    Glej tudi   MEMO/08/578
