IP/09/1489 Bruselj, 8. oktober 2009  28 evropskih podjetij zavezanih vključevanju večjega števila žensk v tehnološki sektor  Evropska komisija je danes z odobravanjem ugotovila, da zavzemanje evropskih tehnoloških podjetij za vključevanje večjega števila žensk v sektor informacijske in komunikacijske tehnologije (IKT) narašča.  Samo šest mesecev po tem, ko je Evropska komisija predstavila kodeks najboljše prakse za ženske v sektorju IKT   (     IP/09/344     )   , se je število podpisnic, ki so se zavezale, da bodo mlade ženske spodbujale k študiju in zaposlovanju v telekomunikacijskih, tehnoloških in internetnih panogah, zvišalo od prvotnih pet na sedanjih 28, kar je več kot petkratno povečanje.  Poleg tega Komisija danes začenja javno uporabo evropskega registra žensk in IKT, novega spletnega orodja, ki bo združevalo vse informacije o dejavnostih in delovnih mestih v zvezi z ženskami in IKT v EU.  „Pozdravljam vse večjo zavezanost, ki jo opažamo v sektorju IKT, še zlasti pri 28 podpisnicah kodeksa najboljše prakse.  To dokazuje, da se sektor IKT vse bolj zaveda, da bo imel korist od gospodarske rasti in inovacij ter bo prispeval k njim samo, če si bo prizadeval odpraviti pomanjkanje strokovnjakov, ki naj bi jih bilo leta 2010 že 300   000 premalo, “ je povedala Viviane Reding, evropska komisarka za informacijsko družbo in medije. „Čeprav ženskam podelijo 45 % vseh evropskih doktoratov znanosti, pa jih te samo četrtino pridobijo na področju tehnike, proizvodnih tehnologij in gradbeništva. V upravnih odborih 116 največjih telekomunikacijskih podjetjih v Evropi je le 7 % žensk. Za podvojitev tega števila do leta 2015 in zagotovitev polne izkoriščenosti zmogljivosti žensk v tem sektorju bo treba vložiti več naporov. Zato vabim celotni sektor IKT, naj čim prej podpiše in začne izvajati kodeks.“ Kodeks najboljše prakse za ženske v sektorju IKT je bil uveden marca 2009, da bi mlade ženske spodbujali k študiju in zaposlovanju v tem sektorju. Osredotoča se na izobraževanje in zaposlovanje z ženskimi dnevi, mentorskimi programi, gibljivim delovnim časom ter drugimi inovativnimi dejavnostmi, ki pomagajo večati ozaveščenost in pritegniti ženske v tehnološki sektor. Od njegove uvedbe marca 2009 je kodeks podpisalo 28 organizacij, med katerimi so velike družbe, mala in srednje velika podjetja, svetovalna podjetja, visokošolski zavodi, nevladne organizacije ter regulativni organi na področju telekomunikacij.  Čeprav se število študentk na naravoslovnih, tehničnih in telekomunikacijskih smereh na univerzitetni ravni povečuje, pa je študentov še vedno veliko več. Leta 2006 so 41 % vseh doktoratov znanosti iz naravoslovja, matematike in računalništva dosegle ženske. Istega leta je bilo 25 % doktoratov znanosti iz tehnike, proizvodnih tehnologij in gradbeništva podeljenih ženskam. Toda na področju računalništva je bilo leta 2006 več kot tri četrtine vseh raziskovalno usmerjenih podiplomskih študentov moških.   Čeprav Evropejke postajajo vse bolj podkovane glede računalnikov in interneta, pa se razlike ohranjajo. Odstotek diplomantk v naravoslovju in tehniki sega od 44 % v Estoniji do 20 % na Nizozemskem. Na Nizozemskem 81 % žensk v starosti od 16 do 24 let uporablja računalnik vsak dan, v Bolgariji pa le 38 %, medtem ko pri moških v teh dveh državah to število dosega 89 % oziroma 38 %. V celotni EU vsak dan uporablja internet 38 % moških in samo 28 % žensk, vendar razlika med spoloma znaša manj kot sedem odstotnih točk na Irskem, v Grčiji, Franciji, na Portugalskem in Finskem ter v 12 državah, ki so se pridružile EU po letu 2004.   Gospodarske družbe in organizacije podpisnice kodeksa najboljše prakse so se obvezale, da si bodo prizadevale povečevale število študentk naravoslovja, tehnologije in tehnike na visokošolski ravni ter da bodo zaposlovale strokovnjakinje in si jih prizadevale obdržati na delovnih mestih v sektorjih, povezanih s telekomunikacijami in internetom. Programi mentorstva, dnevi odprtih vrat in računalniški tabori so nekatere izmed dejavnosti, s katerimi družbe privabljajo (mlade) ženske v ta sektor.  Poleg tega je bilo v Bruslju danes predano v uporabo novo orodje, in sicer spletni register za ženske in IKT   (     www.ictwomendirectory.eu     )   . Vključeval bo tri različna področja: tehnologijo, razvijanje skupinske pripadnosti in poslovanje. Register na enem mestu zbira vse dejavnosti, razpise delovnih mest ter zakonodajo in statistiko v zvezi z ženskami v sektorju IKT zaradi pregleda dogajanj na tem področju po Evropi ter uvedbe sodelovanja med različnimi udeleženci in vzpostavljanja mrež. K vključitvi v register je bilo povabljenih 1000 uporabnikov. Pojasnilo  Namen kodeksa najboljše prakse za ženske in IKT je pritegniti dekleta v šolah in na univerzah v visokotehnološki sektor ter ohraniti v njem ženske, ki so tu že zaposlene, in jih spodbujati k napredovanju. 28 podpisnic je bilo razglašenih na delavnici   "More women, better jobs and boosting growth"   8. oktobra v Bruslju.  Podjetja, ki so doslej podpisala kodeks, so:   Alcatel-Lucent   (Francija),   APSCO   (Združeno kraljestvo),   CISCO   ,   European Center for Women and Technology   ,   e-SKILLS   (Združeno kraljestvo),   Equalitec   (Združeno kraljestvo),   Google   ,   HP   ,   IMEC   (Belgija),   Infineon   ,   IT Synergy   (Združeno kraljestvo),   Lebanese Telecommunication Authority   (Libanon),   Microsoft   ,   Motorola   ,   Orange France-Telecom   (Francija),   Panasonic   ,   Papirbredden Innovasjon   (Norveška),   Portia   (Združeno kraljestvo),   Promis@Service   (Luksemburg),   P31 Consulting   (Združeno kraljestvo),   Research Council of Norway   ,   SAP   ,   Sharpe Thinking (Združeno kraljestvo),   Simula   (Norveška),   Sony Europe   ,   Steinbeis-Europa-Zentrum   (Nemčija),   University of Liverpool (Združeno kraljestvo) in   Women in Technology   (Združeno kraljestvo). Podpisnice kodeksa najboljše prakse za ženske in IKT:    http://ec.europa.eu/information_society/activities/itgirls/signatories/index_en.htm     Spletišče Komisije o ženskah in IKT:     www.ec.europa.eu/itgirls     Register žensk v IKT:     http://www.ictwomendirectory.eu     Video o ženskah v IKT  „ICT is wicked“:     http://www.youtube.com/watch?v=Mmhe36xwS-Y
