IP/09/1070 Bruselj, 2. julija 2009 Mikrofinančni instrument EU: 100 milijonov EUR brezposelnim za ustanavljanje malih podjetij  Evropska komisija je danes predlagala vzpostavitev novega mikrofinančnega instrumenta za zagotavljanje mikrokreditov malim podjetjem in ljudem, ki so ostali brez zaposlitve in bi želeli ustanoviti svoja mala podjetja. Začetni proračun instrumenta bo znašal 100 milijonov EUR, v okviru skupne pobude z mednarodnimi finančnim institucijami, zlasti skupino Evropska investicijska banka (EIB), pa bo na voljo prek 500 milijonov EUR. Novi instrument je eden od ukrepov, napovedanih v sporočilu Komisije: „Skupna zaveza za zaposlovanje“ z dne 3. junija (glej   IP/09/859   in   MEMO/09/259   ).  „Zaradi gospodarske krize bo letos v EU ostalo brez zaposlitve 3,5 milijona ljudi.  Finančna kriza je zmanjšala kreditne možnosti za tiste, ki bi želeli ustanoviti ali razviti svoja podjetja,“ je dejal komisar za zaposlovanje in socialne zadeve Vladimír Špidla.  „V času recesije želimo ponuditi nov začetek brezposelnim z lažjim dostopom do kreditov za ustanovitev ali razvoj novih podjetij.  Ravno tako želimo pomagati malim podjetjem, da kljub krizi nadaljujejo razvoj.  To bo pripomoglo k ustvarjanju novih delovnih mest.  EU lahko zagotovi realno dodano vrednost, tako da v celoti izkoristi finančne vzvode v sodelovanju s skupino EIB, s čimer bo več ljudi dobilo priložnosti za uresničitev svojih podjetniških sanj.“  Trenutni gospodarski upad se je začel s finančno krizo, ki so jo povzročile resne likvidnostne težave:  banke so prenehale izdajati posojila drugim bankam in ljudem za poslovanje in ustvarjanje delovnih mest.  Namen novega mikrofinančnega instrumenta je olajšati dostop do kreditov ljudem, ki imajo lahko v sedanjih razmerah zmanjšanih kreditnih možnosti težave pri pridobivanju sredstev za ustanavljanje podjetij.  Delavci, ki so izgubili delovna mesta ali so v nevarnosti, da jih izgubijo, in bi radi ustanovili svoja podjetja, bodo imeli boljši dostop do sredstev in koristi od dodatnih podpornih ukrepov, kot so mentorstvo, usposabljanje in izo braževanje.  Prikrajšani ljudje, vključno z mladimi, ki bi radi ustanovili ali razvijali svoja mala podjetja, bodo imeli koristi tudi od jamstev in pomoči pri pripravi poslovnih načrtov.  Po pričakovanjih bo z začetnim proračunom 100 milijonov EUR mogoče v s odelovanju z mednarodnimi finančnim institucijami, kot je skupina EIB, s finančnimi vzvodi zagotoviti za 500 milijonov EUR kreditov.  To bi lahko pomenilo okrog 45 000 posojil v obdobju do osmih let.  Poleg tega bo možnost, da se za posojila pridobijo obrestne ugodnosti od Evropskega socialnega sklada, olajšala dostop ljudi do sredstev.  Mikrokrediti so v EU posojila pod 25 000 EUR.  Prilagojena so mikropodjetjem, ki zaposlujejo manj kot 10 oseb (91 % vseh evropskih podjetij), brezposelnim ali neaktivnim osebam, ki bi se želele samozaposliti, vendar nimajo dostopa do tradicionalnih bančnih storitev.  99 % novoustanovljenih podjetij v Evropi so mikropodjetja ali mala podjetja in tretjino jih ustanovijo brezposelni.  O predlogu Komisije bodo v postopku soodločanja razpravljali države članice EU na Svetu ministrov (glasovanje s kvalificirano večino) in Evropski parlament.  Komisija pričakuje, da bo nov „mikrofinančni instrument Progress“ začel delovati leta 2010. Ozadje  Kot del odziva EU na krizo so bile na spomladanskem Evropskem svetu in vrhunskem srečanju o zaposlovanju v Pragi ugotovljene in opredeljene tri ključne prednostne naloge:  ohranjanje zaposlenosti, ustvarjanje delovnih mest in spodbujanje mobilnosti.  Na podlagi teh skupnih prizadevanj je Komisija 3. junija predlagala „skupno zavezo za zaposlovanje“ za okrepitev sodelovanja med EU in državami članicami ter evropskimi socialnimi partnerji o teh treh prednostnih nalogah.  Današnji predlog je ena od pobud, izraženih 3. junija. Več informacij Predlog o evropskem mikrofinančnem instrumentu in spremni dokument   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Spletna stran Evropske komisije o socialnih posledicah krize    http://ec.europa.eu/social/main.jsp?langId=en&amp;catId=736    Skupna zaveza za zaposlovanje    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
