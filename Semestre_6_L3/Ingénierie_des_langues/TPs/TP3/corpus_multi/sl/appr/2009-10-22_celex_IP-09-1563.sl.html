IP/09/1563  Bruselj, 22. oktobra 2009 Evropska komisija poziva k razmisleku o digitalnem enotnem trgu za kreativne spletne vsebine  Evropska komisija je danes objavila dokument o razmisleku glede oblikovanja evropskega digitalnega enotnega trga za kreativne vsebine, kot so knjige, glasba, filmi in videoigre.  Po njenih študijah bi lahko na pravem enotnem trgu brez meja za kreativne spletne vsebine ustvarili štirikrat višje prihodke iz maloprodaje, če bodo industrija in javni organi sprejeli jasne in potrošnikom prijazne ukrepe (glej  IP/07/95  ).  Razpoložljivost digitalnih vsebin odpira Evropi številne možnosti, vendar jo postavlja pred mnoge izzive.  Ozemeljski dejavniki in predpisi še vedno zavirajo digitalno distribucijo kulturnih izdelkov in storitev ter lahko ovirajo kreativnost in inovativnost.  Poleg tega lahko nezakonito prenašanje občutno škodi razvoju gospodarsko učinkovitega enotnega trga za digitalne vsebine.  Zato je potrebnih več spodbud za zakonite čezmejne ponudbe.  Dokument, ki sta ga pripravili službi evropskih komisarjev Redingove in McCreevyja, opisuje trenutne izzive na podlagi teh dejstev za tri skupine zainteresiranih skupin: imetnike pravic, potrošnike in komercialne uporabnike. Vse zainteresirane poziva k široki razpravi o možnih evropskih odzivih. Pripombe se sprejemajo do 5. januarja 2010.  „Avtorske pravice in internet sta močni gonili kreativnosti in inovativnosti v korist vseh Evropejcev. Treba ju je združiti v nov projekt konkurenčnega in uspešnega digitalnega enotnega trga. Takšen trg je mogoče ustvariti samo ob sodelovanju ustvarjalcev in priznavanju pripadnikov digitalne generacije kot zainteresiranih uporabnikov in inovativnih potrošnikov,“ je povedala Viviane Reding, evropska komisarka za informacijsko družbo in medije. „Moja glavna prednostna naloga v naslednjih letih bo, da v sodelovanju z ostalimi komisarji pripravim enostaven in potrošnikom prijazen pravni okvir za čezmejno zagotavljanje digitalnih vsebin v EU, ki bo trdno varoval avtorske pravice in zagotavljal pravično plačilo ustvarjalcev.“  „Varstvo intelektualne in industrijske lastnine, tj. avtorskih pravic, patentov, blagovnih znamk in modelov, je v središču na znanju temelječega gospodarstva in ključno za izboljšanje evropske konkurenčnosti. To je prioriteta za reformo, ki mora temeljiti na zdravem gospodarstvu, ne le pravnih konceptih, in se osredotočati na rešitve, ki spodbujajo inovacije in konkretne naložbe,“ je povedal Charlie McCreevy, evropski komisar za notranji trg.  Evropska komisija je danes objavila dokument o razmisleku glede evropskega digitalnega enotnega trga in začela javno razpravo , v kateri poziva k svežim idejam za poživitev trga za spletno distribucijo kreativnih vsebin.  Dokument poudarja pomen avtorskih pravic kot temelja kreativnosti v evropski kulturni dediščini.  Komisija je izrazila potrebo po posebnih potrošnikom in konkurenci prijaznih pravilih za ustvarjanje pravega enotnega trga za kreativne vsebine na internetu .  V ta namen je omenila tri področja, na katerih so potrebni zakonodajni ukrepi za dosego naslednjih ciljev:    zagotoviti, da je kreativnost nagrajena, da lahko ustvarjalci, imetniki pravic in evropska kulturna različnost uspevajo v digitalnem svetu;   zagotoviti, da lahko potrošniki vedno in povsod prek digitalnih omrežij po transparentnih cenah zakonito dostopajo do široke palete vsebin;    spodbujati enake konkurenčne pogoje za nove poslovne modele in inovativne rešitve za distribucijo kreativnih vsebin v EU.     Kulturni in kreativni sektor (sem sodijo objave, kot so knjige, časopisi in revije, glasbena dela in zvočni posnetki, filmi, videi na zahtevo in videoigre) zaposlujeta prek 3 % delovne sile v EU in letno ustvarita več kot 650 milijard evrov prometa, kar predstavlja 2,6 % BDP EU. Evropski oblikovalci politik so zato odgovorni za varstvo avtorskih pravic, zlasti v razvijajočem se gospodarskem in tehnološkem okolju.  Kot del tekočih razprav o prednostnih nalogah za evropsko digitalno agendo in kot dopolnilo podobnim trenutnim razpravam na nacionalni ravni Komisija zdaj želi usmeriti razpravo k praktičnim rešitvam za spodbujanje novih poslovnih modelov ter pobud industrije in inovativnih rešitev, vključno z morebitno potrebo po uskladitvi, posodobitvi ali pregledu veljavnih pravil enotnega trga EU. Ozadje:  Komisarka Redingova je v govoru 9. julija predstavila vizijo ambiciozne evropske digitalne agende (   SPEECH/09/336   ). Kot dopolnitev tej agendi danes objavljeni dokument o razmisleku povzema rezultate dveh javnih razprav Komisije ( glej    IP/06/1071    in    IP/08/5   ): „platforme za spletne vsebine“ (končno poročilo    http://ec.europa.eu/avpolicy/docs/other_actions/col_platform_report.pdf   ) in povezanih pobud (glej „ Poročilo o možnostih in ovirah pri spletni maloprodaji“ konference o spletni prodaji,   IP/08/1338    in     http://ec.europa.eu/competition/sectors/media/online_commerce.html   ter skupno izjavo udeležencev konference z dne 19. oktobra 2009 o „splošnih načelih spletne distribucije glasbe“,   IP/09/1548   ).  Dokument o razmisleku „Kreativne vsebine na evropskem digitalnem enotnem trgu: izzivi za prihodnost“ služb Komisije je na voljo na:     http://ec.europa.eu/avpolicy/other_actions/content_online/index_en.htm   .
