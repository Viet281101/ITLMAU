IP/09/551
Bruselj, 8. aprila 2009Komisija določila zahtevnejše
cilje za pospešeno izplačevanje donacij in financiranje pogodb
EUDanes je bila sprejeta pobuda za uvedbo novih in
zahtevnejših ciljev za izplačevanje sredstev EU, ki jih neposredno
upravlja Evropska komisija. Predlogi podpirajo okrepitev
prizadevanj in pospešitev denarnega toka k upravičencem, med katerimi
so pogosto mala podjetja in lokalni upravni organi. Uporabili se bodo za
15 milijard EUR sredstev s točno določenim rokom
izplačila, namenjenih področjem, kot so raziskave, izobraževanje
in mladi, energetika ter promet. Eden od ključnih ciljev je skrajšanje
roka za začetno predfinanciranje donacij in pogodb EU s 30 na 20 dni.
Predlogi dopolnjujejo nedavne sklepe za pospešitev plačil za projekte,
ki se financirajo iz strukturnih skladov, kot je bilo napovedano v Evropskem
načrtu za oživitev gospodarstva (IP/08/1983),
in predloge za boj proti zamudam pri plačilih v trgovinskih poslih (IP/09/552).
Dalia Grybauskaitė, Evropska komisarka za finančno načrtovanje
in proračun je izjavila, da je „cilj današnjega predloga
čim bolje izkoristiti veljavna finančna pravila, da bi se
415 000 neposrednih plačil, ki jih Komisija letno opravi,
izvedlo čim hitreje“. Poudarila je, da je ravno pravi čas za
predlog, in dodala, da „sedanje gospodarske razmere zahtevajo
takojšnje ukrepanje, da se olajša položaj upravičencev.
Pobudo bo mogoče uporabiti za zgled pri uvajanju prihodnjih sprememb
finančnih pravil EU, ki so predvidene za leto 2010.“ 
Sporočilo se osredotoča predvsem na skrajšanje rokov za
predfinanciranje ali začetna plačila s 30 na 20 dni. Ta plačila
so najbolj preprosto izvedljiva, saj se zanje ne zahteva predložitev
zahtevne dokumentacije, ter predstavljajo okoli 9,5 milijarde EUR.
Cilj za druga plačila, ki se upravljajo centralno (teh je za približno
5,5 milijarde EUR), je skrajšati rok izplačila iz 45 na 30
dni, s čimer bi se plačila Evropske komisije uskladila z direktivo o
boju proti zamudam pri plačilih v trgovinskih poslih. Komisija bo svoje
službe spodbudila, da bodo za donacije in pogodbe, ki se upravljajo
centralno, pogosteje uporabljale enotne tarife in pavšalne zneske. 
Ker poenostavitev splošnih postopkov še pred začetkom
izvajanja projektov lahko prispeva k hitrejšim izplačilom, bodo
vpeljani ukrepi, ki bodo službam Komisije omogočali objavo razpisov za
zbiranje predlogov z dvoletnim trajanjem namesto posameznih in uporabo
standardiziranih razpisov. Izmenjava znanja in izkušenj lahko pomembno
prispeva k pospešitvi izplačil, zato bo Generalni direktorat Komisije
za proračun (GD za proračun) dejavnejše pomagal drugim
službam pri izpolnjevanju različnih pogojev, da bi kar se da hitro
prevzele obveznosti za sredstva v svojih proračunih. Kadar je le
mogoče se bo spodbujalo uvajanje pospešenih postopkov za javno
naročanje in donacije.
Službe Komisije bodo morale o izpolnjevanju teh ciljev uradno
poročati v svojih letnih poročilih o dejavnostih.
