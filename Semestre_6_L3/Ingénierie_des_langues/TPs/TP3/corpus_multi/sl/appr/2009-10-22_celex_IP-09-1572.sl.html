IP/09/ 1572  Bruselj, 22. oktobra 2009 Natečaj „Mladi za razvoj“: mladi Evropejci predani boju proti revščini  V okviru evropskih razvojnih dni 2009 je bila danes v Stockholmu podeljena nagrada „Mladi za razvoj“ za leto 2008/2009.  Kakovost oddanih prijav za tekmovanji v kategorijah posterjev in videa dokazuje, da so mladi Evropejci resnično predani boju proti revščini.  Evropski komisar za razvoj in humanitarno pomoč Karel De Gucht je dejal:  „Letošnje teme, to je človekovega razvoja v Afriki, so se učenci in študentje lotili z obilico domišljije in pretanjenim občutkom.  Razumeli so srž ciljev evropske razvojne pomoči in zakaj je ta tako zelo potrebna.  Ti mladi Evropejci so pravi ambasadorji razvoja in sodelovanja med Evropo in Afriko.“  54 finalistom natečaja za mlade od 16. do 18. leta starosti v kategorijah posterjev in videa so bile nagrade slavnostno podeljene v zgradbi Kulturhuset v Stockholmu.  Evropski komisar Karel De Gucht je razglasil prvo- in drugouvrščene ter jim izročil nagrade.  27 dobitnikov prve nagrade – po eden iz vsake države članice EU – bo odpotovalo na petdnevno pot v Afriko, kjer bodo potek razvojnega sodelovanja opazovali na lastne oči.  Obiskali bodo različne razvojne projekte, poleg tega pa se bodo imeli priložnost srečati z mladimi svoje starosti.  Upamo, da bodo svoje doživetje delili s prijatelji in družino ter s tem postali ambasadorji razvoja.  27 dobitnikov druge nagrade je na podelitveni slovesnosti prejelo priznanja. Sodelovali so v programu za ozaveščanje mladih v okviru evropskih razvo jnih dni v Stockholmu, med drugim v kvizu o razvoju in pri glasbeni predstavi. Podelitveno slovesnost je vodila Shire Raghe, sicer voditeljica na švedski nacionalni televiziji in na postaji MTV. Med dogodkom so bili razstavljeni posterji nagrajencev.  Letošnjega natečaja „Mladi za razvoj“ se je udeležilo več kot 1200 mladih Evropejcev. Očitno je torej, da jih razvojna vprašanja resnično zanimajo in da so predani boju proti revščini.  Ozadje: Evropska komisija organizira natečaj „Mladi za razvoj“ z namenom ozaveščanja mladih o razvojnih vprašanjih. Na njem lahko sodelujejo učenci in študentje iz Evropske unije v starosti od 16. do 18. leta. Prvič je potekal leta 2006, njegov poudarek pa je na vprašanjih v zvezi z Afriko in razvojem. Letošnje teme v okviru krovne teme človekovega razvoja v Afriki so bile „enakopravnost spolov“, „otroci in mladina“ ter „kulturna raznolikost“. Člani komisije so bili strokovnjaki z različnih področij, na primer razvojnega izobraževanja, umetnosti in medijev. Evropski razvojni dnevi so razvojni forum, ki ga soorganizirata Evropska komisija in predsedujoča država EU (Stockholm, 22.–24. oktober 2009). Pod njihovim okriljem se srečuje okoli 4 000 posameznikov in 1 500 organizacij iz razvojne skupnosti. Delegati zastopajo 125 držav, med njimi so tudi voditelji držav in najpomembnejše svetovne osebnosti, kot so nekateri Nobelovi nagrajenci. Natečaj „Mladi za razvoj“:    http://www.dyp2008.org/    Seznam vseh nagrajencev, posterji in video prispevki (na voljo za prenos in za brezplačno objavo v medijih) so na voljo na spletni strani:    http://www.dyp2008.org/ww/sl/pub/dyp2008/enter.htm   .  Razvojni dnevi:    http://www.eudevdays.eu/about_the_event/introduction_en.htm   .
