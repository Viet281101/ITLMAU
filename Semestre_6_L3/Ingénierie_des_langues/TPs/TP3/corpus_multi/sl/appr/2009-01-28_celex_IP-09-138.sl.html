IP/09/138
Bruselj, 28. januarja 2009Državne pomoči: Komisija je
podaljšala veljavnost pravil o podpori za filmsko industrijo do konca leta
2012Evropska
komisija je danes sprejela sporočilo o podaljšanju veljavnosti meril
za oceno državnih pomoči za filmsko produkcijo in
produkcijo avdiovizualnih del do 31. decembra 2012. Ta merila so bila
določena v sporočilu Komisije iz leta 2001 in Komisija jih uporablja
pri odobritvah evropskih nacionalnih, regionalnih ter lokalnih shem podpore
filmski industriji v okviru pravil EU o državnih pomočeh. V novem
sporočilu Komisije so prav tako opredeljene številne težnje, ki
jih bo verjetno treba obravnavati v prihodnjem sporočilu o kinematografiji.
V EU se za podporo nacionalni filmski industriji vsako leto porabi okoli 1,6
milijarde EUR.
Komisarka za konkurenco Neelie Kroes je dejala: „Evropska
kinematografija je eden temeljnih kamnov evropskega kulturnega izražanja.
Njen pomen priznavajo konkurenčna pravila EU in zlasti nadzor nad
državno pomočjo. Vesela sem, da lahko na podlagi podaljšanja
veljavnosti meril iz Sporočila o kinematografiji še naprej odobravam
podporo držav članic evropskemu filmu. Naša pravila so dokaz, da
lahko konkurenca in kultura obstajata v sožitju in se medsebojno
krepita.“
„Veliki uspeh italijanskega filma Gomorra, ki je prejel nagrado
za najboljši evropski film leta 2008, kaže moč evropskega filma,
ki lahko prestopa meje in je uspešen tudi preko državnih meja“,
je dejala komisarka EU za medije Viviane Reding. „Da bi se evropski
ustvarjalci lahko izražali, mora biti okolje v filmski industriji stabilno.
Zato smo veljavni pristop Komisije glede nacionalne pomoči za
kinematografijo danes potrdili še za naslednja tri leta. Evropska
avdiovizualna industrija se na hitro razvijajočih se trgih spoprijema z
novimi izzivi. Zato moramo sprožiti tudi razpravo o načinih, kako bi
te izzive spremenili v priložnosti, pri čemer bi morali zlasti bolje
izkoristiti razsežnosti notranjega trga in se ozreti tudi preko evropskih
meja. Korak v tej smeri je nedavni predlog Komisije za program MEDIA Mundus, ki
je program sodelovanja med evropskimi filmskimi strokovnjaki in strokovnjaki iz
držav v gospodarskem vzponu (glej IP/09/26).
Današnja odločitev pomeni, da bo Komisija najpozneje do
31. decembra 2012 še naprej uporabljala merila iz Sporočila
o kinematografiji iz leta 2001 (glej IP/01/1326)
pri oceni združljivosti shem pomoči držav članic s pravili o
državnih pomočeh iz Pogodbe ES. Veljavnost teh meril je bila pred tem
že podaljšana, in sicer leta 2004 ter leta 2007 (glej IP/04/343
in IP/07/820).
Najnovejše težnje, ki so opredeljene v današnjem
sporočilu, vključujejo podporo tudi drugim vidikom ter ne samo filmski
in televizijski produkciji (kot sta filmska distribucija in digitalna
projekcija), več regionalnih shem podpore filmski industriji ter konkurenco
med nekaterimi državami članicami pri uporabi državnih
pomoči za privabljanje vhodnih naložb velikih (zlasti ameriških)
podjetij za filmsko produkcijo. Te težnje bi sčasoma lahko
omogočile izpopolnitev meril v zvezi z državnimi pomočmi. Vendar
pa so to večplastna vprašanja, zato želi Komisija o njih
razmisliti skupaj z državami članicami, organi, ki podpirajo filmsko
industrijo, in z evropsko filmsko industrijo.
Ozadje
V Sporočilu Komisije o kinematografiji iz leta 2001 so bila
določena štiri posebna merila o združljivosti, v skladu s
katerimi se pomoč za kinematografsko in televizijsko filmsko produkcijo
lahko odobri kot pomoč za kulturo na podlagi člena 87(3)(d) Pogodbe
ES, prav tako pa mora biti taka pomoč skladna s splošnim načelom
zakonitosti. Ta merila so:pomoč mora koristiti kulturnemu proizvodu,
filmski producenti morajo imeti možnost, da vsaj 20 % proračuna
za produkcijo porabijo v drugih državah članicah, ne da bi jim
bila pomoč, zagotovljena na podlagi sheme, zmanjšana zaradi obvezne
vezanosti porabe na določeno ozemlje,
intenzivnost pomoči mora biti načeloma omejena na 50 %
proračuna za produkcijo, razen za težavne in nizkoproračunske
filme, ter
dopolnilna pomoč za posebne dejavnosti v filmski produkciji ni
dovoljena.Veljavnost teh meril naj bi se iztekla 31. decembra 2009.
Na podlagi javnega posvetovanja, ki se je začelo oktobra 2008 (glej IP/08/1580),
se je Komisija danes odločila podaljšati veljavnost teh meril do 31.
decembra 2012.
EU podpira evropski filmski sektor s programom MEDIA 2007, ki za obdobje
2007-2013 predvideva 755 milijonov EUR za usposabljanje in razvoj ter
čezmejno distribucijo evropskega filma (glej IP/07/169).
S pomočjo podpore v okviru programa MEDIA se devet od desetih evropskih
filmov predvaja zunaj države produkcije.
Več informacij je na voljo v dokumentu MEMO/09/33.
