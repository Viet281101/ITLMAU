IP/09/1833   Bruselj, 27. november 2009  Pobuda za inovativna zdravila (IMI):  Komisija in farmacevtska industrija objavljata drugi razpis za zbiranje raziskovalnih predlogov za učinkovitejše metode razvijanja zdravil  Danes je Pobuda za inovativna zdravila (IMI) uradno objavila svoj drugi razpis za zbiranje predlogov. Javno-zasebno partnerstvo med Evropsko komisijo in Evropsko zvezo združenj farmacevtske industrije (EFPIA) vabi raziskovalne konzorcije k oddaji predlogov v 9 znanstvenih temah. Namen razpisa je pospešiti odkrivanje in razvoj novih zdravil za bolezni, kot so rak, vnetja in nalezljive bolezni. Pobuda IMI bo financirala projekte za boljšo izmenjavo podatkov med industrijo in znanstveno skupnostjo, ki je pomemben vidik upravljanja znanja. Pričakuje se, da bodo stvarni vložki družb članic EFPIA vsaj enakovredni prispevku Komisije k temu drugemu razpisu, ki znaša 76,8 milijona EUR.   Dr. Michael Goldman, izvršni direktor Pobude IMI, je povedal:  „Ta drugi razpis za oddajo predlogov bo omogočil povečanje potenciala Pobude IMI pri zagotavljanju podpore tistim vrstam inovacij, ki jih potrebujemo, in odpravljanje sedanjega ozkega grla pri razvijanju zdravil.“  Evropski komisar za znanost in raziskave Janez Potočnik je dodal:  „Že leta 2004 smo našli način, kako napraviti Evropo za najboljši kraj za biomedicinske raziskave in ob tem odpraviti ozka grla v raziskavah zdravil:  to je poslanstvo Pobude IMI.  Je v središču trikotnika znanja in si prizadeva za boljše sodelovanje med javnimi in zasebnimi sektorji ter nam pomaga soočati se z največjimi izzivi na trajnosten in konkurenčen način.  Pobuda IMI tudi kaže, da novo partnerstvo med Komisijo in industrijo prinaša koristi.“  Generalni direktor Bayer HealthCare in predsednik zveze EFPIA g. Arthur J. Higgins je pov edal:  „IMI je jasen dokaz, da namerava Evropa prevzeti vodilno vlogo na področju biofarmacevtskih inovacij.  Ta pobuda je uspešno povezala farmacevtske družbe, ki so si običajno konkurenti, z akademskimi zainteresiranimi stranmi pri izjemnem prizadevanju za pospešitev odkrivanj.“  16 . novembra 2009 je Pobuda IMI postala avtonomna.  Dosegla je finančno in operativno neodvisnost od svojih ustanovnih članic, Evropske komisije in EFPIA.  Nova ekipa, ki jo vodi nov izvršni direktor Michael Goldman, bo upravljala izvršni urad Pobude IMI s sedežem v Bruslju in bo pristojna za dodeljevanje nepovratnih sredstev v okviru drugega razpisa za zbiranje predlogov Pobude IMI.   Med devetimi temami razpisa so tri povezane z izboljšanjem upravljanja znanja, ki je ključno za prihodnji napredek pri razvijanju učinkovitih zdravil.  Njihov pomemben cilj je izboljšati podatkovne standarde za industrijo, akademske kroge in upravne organe, da bi se bolje ocenili učinkovitost in varnost novih zdravil.  Namen teh tem je tudi omogočiti lažjo izmenjavo informacij, kar bo pospešilo razvoj zdravil.  Cilj drugih šestih tem je izboljšanje učinkovitosti zdravil za zdravljenje raka, vnetij in nalezljivih bolezni.  Osrednji problem, s katerim se ukvarja ena izmed tem, je razumevanje sestave rakastih tvorb in njihovega odzivanja na zdravljenje.  Cilji druge je pospeševanje razvoja boljše, cenejše in hitrejše diagnostike nalezljivih bolezni.  Teme razpisa, ki so bile objavljene septembra z namenom, da bi se raziskovalnim konzorcijem omogočila priprava boljših prijav, so vzbudile veliko zanimanja.  Dne 17. novembra 2009 se je dnevu odprtih vrat Pobude IMI, ki je bil organiziran na bruseljskem Expu, zbralo več kot 420 predstavnikov akademskih skupin, srednjih in malih podjetij ter drugih organizacij, kjer so lahko iz prve roke dobili informacije o razpisu.  Nadaljnji koraki  Rok za oddajo predlogov na novi razpis je 8. februar 2010, rezultati pa bodo objavljeni poleti 2010. Ozadje  Pobuda za inovativna zdravila (IMI) je javno-zasebno partnerstvo med Evropsko komisijo in evropsko farmacevtsko industrijo, ki jo predstavlja EFPIA, in je začela delovati leta  2007.  Cilj Pobude IMI je zagotoviti vodilno mesto Evrope na področju biofarmacevtskih inovacij in podpreti učinkovitejše odkrivanje in razvoj boljših zdravil za bolnike.   Skupni proračun IMI za obdobje 2008–2017 znaša 2 milijardi EUR (1 milijardo EUR zagotovi Evropska skupnost in 1 milijardo EUR industrija).  Prvi razpis za zbiranje ponudb je Pobuda IMI objavila aprila  2008.  Prispelo je 134 predlogov, od katerih je bilo izbranih 15, ki so prejeli 246 milijonov EUR.   Več informacij o Pobudi IMI in drugem razpisu je na voljo na:    www.imi.europa.eu     Glej tudi   IP/09/1310   ,   IP/09/802   in  IP/08/662 Seznam devetih tem drugega razpisa za zbiranje predlogov IMI:  1. Prikaz biomarkerjev za razvoj zdravil za zdravljenje raka.  2. Nova orodja za ciljno potrjevanje za boljšo učinkovitosti zdravil.  3. Molekularni biomarkerji:  pospešeni razvoj zdravljenja raka in boljša skrb za paciente.  4. Opredelitev in izdelava nujnih diagnostičnih testov na področju bakterijske diagnostike za lažje opravljanje kliničnih preskusov in klinične prakse na mestu oskrbe.  5. Razumevanje odstopajočih prilagodljivih imunskih mehanizmov.  6. Translacijske raziskave kroničnih bolezni imunskega sistema:  premostitev med živalskimi modeli in ljudmi.  7. Modeliranje interakcije zdravila/bolezni:  knjižnica in okvir.  8. Odprt farmakološki prostor.  9. Elektronske zdravstvene kartoteke.
