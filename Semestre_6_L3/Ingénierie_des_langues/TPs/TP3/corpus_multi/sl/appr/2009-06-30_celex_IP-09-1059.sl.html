IP/09/1059 Bruselj, 30. junija 2009  Vrnitev ukrivljenih kumar: „deformirano“ sadje in zelenjava od 1. julija ponovno v prodaji  Pravila Evropske unije, ki urejajo velikost in obliko številnega sadja in zelenjave, od jutri dalje, ko se bodo razveljavili posebni tržni standardi za 26 vrst sadja in zelenjave, ne bodo več obstajala. Pobuda Komisije za odpravo teh standardov je glavni element trenutnih prizadevanj za racionalizacijo in poenostavitev pravil EU ter zmanjšanje upravnih formalnosti. Za deset vrst sadja in zelenjave, med katere spadajo jabolka, jagode in paradižnik, bodo tržni standardi še naprej veljali. Vendar bi države članice celo za teh deset vrst prvič doslej trgovinam lahko dovolile, da prodajajo proizvode, ki ne ustrezajo standardom, če bi jih z ustreznim označevanjem razlikovale od sadja „razreda ekstra“, „razreda I“ in „razreda II“. Drugače povedano, nova pravila bodo nacionalnim organom omogočila, da dovolijo prodajo vsega sadja in zelenjave, ne glede na njegovo velikost in obliko.  „Prvi julij zaznamuje vrnitev ukrivljenih kumar in grčavega korenja na prodajne police,“ je dejala Mariann Fischer Boel, komisarka za kmetijstvo in razvoj podeželja.  „Dejansko je to konkreten primer naših prizadevanj za zmanjšanje nepotrebnih upravnih formalnosti.  Tovrstnih zadev nam ni treba urejati na ravni EU.  Veliko bolje jih je prepustiti upravljavcem trga.  Te spremembe pomenijo tudi, da bodo imeli potrošniki možnost izbirati med najširšo možno ponudbo proizvodov.  Nesmiselno je metati stran proizvode, s katerimi ni nič narobe, samo zato, ker so ‚napačne‘ velikosti in oblike.“   Med pogajanji o reformi skupne ureditve trga za sadje in zelenjavo leta 2007 se je Komisija obvezala, da bo zmanjšala nepotrebno birokracijo in odpravila številne tržne standarde za sadje in zelenjavo.  Jutrišnja sprememba pomeni, da bodo ti standardi prenehali veljati za 26 proizvodov:  marelice, artičoke, beluše, jajčevce, avokado, fižol, brstični ohrovt, korenje, cvetačo, češnje, bučke, kumare, gojene gobe, česen, neoluščene lešnike, glavnato zelje, por, melone, čebulo, grah, slive, gomoljno zeleno, špinačo, neoluščene orehe, lubenice in radič za siljenje (vitlof).  Posebni tržni standardi bodo še naprej veljali za deset proizvodov, ki ustrezajo 75 odstotkom vrednosti trgovine EU:  jabolka, agrume, kivi, zeleno solato, breskve in nektarine, hruške, jagode, sladko papriko, namizno grozdje in paradižnik.  Vendar bodo lahko države članice tudi teh deset vrst izvzele iz standardov, če se bodo v trgovinah prodajale z ustrezno oznako.  Konkretno to pomeni, da se bo jabolko, ki ne ustreza standardu, lahko prodajalo v trgovini, če bo označeno kot „proizvod, namenjen za predelavo“ ali z enakovrednim besedilom.
