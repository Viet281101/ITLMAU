IP/09/1333  Bruselj, 17. septembra 2009  Mleko: Komisija predlagala nove ukrepe za kratko-, srednje- in dolgoročno pomoč mlečnemu sektorju  Evropska komisarka za kmetijstvo in razvoj podeželja Mariann Fischer Boel je danes podrobno predstavila zadnjo fazo kampanje Komisije za pomoč proizvajalcem mleka Evropske unije pri izhodu iz sedanje tržne krize. Danes je bil Evropskemu parlamentu predstavljen sveženj ukrepov, ki je nadaljevanje julijskega poročila Komisije in vključuje tako kratkoročne ukrepe kot ukrepe za zagotovitev dolgoročne prihodnosti mlečnega sektorja. Komisija je že sprožila postopek, ki bo državam članicam omogočil izplačilo začasne pomoči kmetom v višini 15 000 EUR. Vključen je tudi predlog, da se za sektor mleka uvede zaščitna klavzula, ki v ostalih kmetijskih sektorjih že obstaja, da se omogoči hitrejši odziv na prihodnje motnje na trgu. Spremembe na področju upravljanja sistemov nakupa kvot s strani držav članic bodo zagotovile, da kupljena kvota, ki je shranjena v nacionalnih rezervah, ne bo več vključena v nacionalno kvoto pri odločanju, ali je treba plačati dodatne dajatve. Če se izplačajo dodatne dajatve, se lahko del, ki ustreza kupljeni kvoti, nato porabi za prestrukturiranje. Dolgoročno bo Komisija oblikovala delovno skupino strokovnjakov iz držav članic in Komisije. Skupina bo med drugim pregledala pogodbena razmerja med kmeti in mlečno industrijo, sklepe poročila o delovanju prehranske verige v mlečnem sektorju – ki bo objavljeno pred koncem letošnjega leta – in možnost terminskega trga mleka.  „Sveženj je nadaljevanje številnih že sprejetih ukrepov, ki kot kaže dobro delujejo,“ je dejala Evropska komisarka za kmetijstvo in razvoj podeželja Mariann Fischer Boel. „Končno se za proizvajalce mleka v daljavi svetlika rešitev. Zato sem še bolj odločena kot kadar koli, da ne bomo šli „nazaj v prihodnost“ na način, ki bi dolgoročno škodoval našemu mlečnemu sektorju in ob katerem bi kmetom ostal občutek negotovosti. Odmik od odločitev sistematskega pregleda skupne kmetijske politike ni možen, kar je jasno izrazil tudi Evropski svet. Prepričana sem, da bodo današnji predlogi pomenili konkretno pomoč proizvajalcem mleka. Prav tako moramo razmisliti tudi o srednje- in dolgoročnih ukrepih. Francija in Nemčija sta že predstavili konstruktivne predloge.“ Kratkoročni ukrepi: Komisija bo v prihodnjih tednih spremenila pravila o državni pomoči in omogočila državam članicam, da začasno ponudijo pomoč kmetom v višini 15 000 EUR znotraj začasnega okvira za ukrepe državne pomoči ob trenutni krizi. V prihodnosti se bo za mlečni sektor uporabljal člen 186 enotne skupne tržne ureditve, ki Komisiji v primeru motenj na trgu omogoča hitro ukrepanje v okviru njenih pristojnosti.  Komisija predlaga spremembe upravljanja sistemov nakupa kvot s strani držav članic. Trenutno lahko države članice za namene prestrukturiranja „kupijo“ kvote od kmetov in jih umestijo v nacionalne rezerve. Nacionalne rezerve veljajo za del skupne kvote države članice. Če posamezni proizvajalci kvoto presežejo, ne preseže pa je država članica kot celota – vključno z nacionalnimi rezervami – se dodatne dajatve ne plačajo. Komisija predlaga, da se kupljena kvota, ki je del nacionalne rezerve, ne šteje za del nacionalne kvote ob odločanju glede plačila dodatnih dajatev. Če se izplačajo dodatne dajatve, se lahko del, ki ustreza kupljeni kvoti, nato porabi za prestrukturiranje.  Srednje- in dolgoročni ukrepi:  Komisija predlaga oblikovanje delovne skupine strokovnjakov iz Komisije in držav članic. Skupina bi podrobno pregledala številna vprašanja, zlasti:   možnost oblikovanja pravnega okvira za pogodbena razmerja med kmeti in mlečno industrijo, da se bolje uravnotežita ponudba in povpraševanje na trgu in hkrati ohrani lojalna konkurenca;    sklepe poročila o delovanju dobavne verige v mlečnem sektorju, za katerega se je Komisija zavezala, da ga bo objavila do konca leta;    vprašanje, ali bi vzpostavitev terminskega trga mleka v Evropi dolgoročno prispevala k večji transparentnosti cen;   način za razširjanje dobrih praks glede proizvodnih stroškov in inovacij v celotnem evropskem mlečnem sektorju.   Nedavni razvoj dogodkov na trgu mleka:  Zadnji podatki kažejo pozitivne spremembe na področju cen.  V enem mesecu so cene masla v Franciji zrasle za 4 %, v Nemčiji za 8 %, v Združenem kraljestvu še več.  Cene posnetega mleka so v povprečju v EU zrasle za 2 do 3 %.  Cene sira so od spremembe pravil za izvoz v avgustu zrasle za 5 do 7 %.  Povprečna cena mleka je v avgustu v EU zrasla za skoraj 2 % in intervencijski odkup se je skoraj ustavil.   Sprejeti ukrepi:   Komisija pričakuje, da bo letos za tržne ukrepe porabila dodatnih 600 milijonov EUR.  70 % neposrednih plačil naj bi bilo plačano prej kot ponavadi, in sicer oktobra.  V okviru sistematskega pregleda skupne kmetijske politike in načrta za oživitev gospodarstva je za „nove izzive“, vključno s prestrukturiranjem mlečnega sektorja, na voljo dodatnih 4,2 milijard.  Ta znesek se doda sredstvom, ki so že na voljo v okviru politike razvoja podeželja.  Komisija je prav tako okrepila program razdeljevanja mleka v šolah in ukrepe za promocijo mlečnih izdelkov.
