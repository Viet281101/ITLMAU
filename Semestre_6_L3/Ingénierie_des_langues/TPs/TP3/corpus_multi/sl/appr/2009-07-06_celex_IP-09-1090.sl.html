IP/09/1090 Bruselj, 6. julija 2009 Predsednik Barroso na vrhu G8 v Italiji od 8. do 10. julija 2009: skupno oblikovanje trajnostnih odgovorov na svetovne izzive  Na vrhu G8, ki letos poteka v L'Aquili (Italija) pod italijanskim predsedovanjem, bo predsednik Barroso petič zastopal Komisijo. Voditelji G8 bodo razpravljali zlasti o svetovnem gospodarstvu, vključno s trgovino, podnebnih spremembah in energetiki ter razvoju v Afriki in varnosti preskrbe s hrano. Predsednik Barroso se bo skupaj z voditelji Švedske, ki trenutno predseduje Svetu EU, štirimi drugimi državami članicami Evropske unije, ki sestavljajo skupino G8 (Francijo, Nemčijo, Italijo, Združenim kraljestvom), pa tudi Združenimi državami Amerike, Rusijo, Kanado in Japonsko zavzel za usklajen mednarodni odgovor na skupne izzive, povezane z gospodarsko in finančno krizo, trgovino, podnebnimi spremembami in energetiko ter razvojem v Afriki in varnostjo preskrbe s hrano.  Predsednik Barroso je dejal: „Letošnji vrh G8 poteka v še posebej težkih okoliščinah. Evropa je ponudila vodenje pri reševanju vprašanj od nadzora finančnih trgov do trajnostnih podnebnih politik in svetovne trgovine. Ta vrh je priložnost za nadaljnja prizadevanja in zaveze. Nemudoma moramo izvesti reformo mednarodnega finančnega sistema. Prav tako moramo izvesti odločilne ukrepe v boju proti podnebnim spremembam. Ponovno moramo potrditi in izpolniti svojo zavezanost za ukrepanje v korist najrevnejših slojev svetovnega prebivalstva.“  Na področju podnebnih sprememb so predvidene pomembne razprave v okviru skupine G8, pa tudi na srečanju foruma gospodarskih velesil. Predsednik Barroso bo opozoril na pomen znanosti, ob tem pa poudaril, da je treba dvig temperature ohraniti pod pragom 2°C. Udeležence bo pozval, naj ponovno potrdijo cilj, da se svetovne emisije do leta 2050 zmanjšajo za najmanj 50 %. Poleg tega naj bi bile vse razvite države pripravljene v istem obdobju za najmanj 80 % zmanjšati emisije in z izrazitim srednjeročnim znižanjem pokazati trdno zavezanost k temu cilju. Vse razvite države bi si morale za ta cilj prizadevati v primerljivem obsegu. To naj bi posledično spodbudilo velike države v vzponu, da sprejmejo ukrepe za skupno zmanjšanje emisij pod raven, ki bi bila dosežena brez ustreznih ukrepov. Velik poudarek bo namenil tudi gospodarskim možnostim, ki jih zagotavlja prehod na nizkoogljično gospodarstvo. V zvezi z vprašanjem svetovnega gospodarstva bo predsednik Barroso skupino G8 pozval, naj se opredeli za jasen signal, da se je treba v obdobju finančne krize upreti protekcionističnim težnjam v odnosih na področju trgovine in naložb. Ob upoštevanju hudih socialnih posledic trenutne krize bo vlade vseh držav pozval, naj v ospredje postavijo državljane ter oblikujejo socialne in zaposlitvene politike za varstvo državljanov in ohranitev delovnih mest, da bi se spodbudila gospodarska oživitev ter vzpostavil nov in pravičen svetovni okvir. Zavzel se bo tudi za to, da bi srečanje v L’Aquili dalo nov zagon čimprejšnji sklenitvi razvojne agende iz Dohe. Predsednik Barroso bo poleg tega poudaril, da je svetovna varnost preskrbe s hrano še naprej pomembna. Komisija je po zadnjem srečanju skupine G8 sprejela instrument za hrano v višini 1 milijarde EUR in ga tudi že začela izvajati. Predsednik z zadovoljstvom ugotavlja, da druge partnerice skupine G8 ponovno posvečajo pozornost temu perečemu problemu. Z vidika sodelovanja bodo voditelji skupine G8 na letošnjem vrhu pokazali trdno pripravljenost, da okrepijo dialog z mednarodnimi partnerji kot pomemben sestavni del vrha in vzpostavijo povezave z drugimi procesi, ki so v teku, zlasti s pogajanji Združenih narodov o podnebnih spremembah in z delom skupine G20. Dodatne informacije:    MEMO/09/317    Spletna stran vrha G8:    http://www.g8italia2009.it/G8/G8-G8_Layout_locale-1199882116809_Home.htm    Spletna stran predsednika Barrosa:    http://ec.europa.eu/commission_barroso/president/index_en.htm    Spletišče Europa:    http://europa.eu/index_sl.htm
