IP/09/ 1060  Bruselj, 30. junija 2009 Komisija poziva k Evropi brez kajenja do 2012  Evropska komisija je po obsežnem posvetovanju danes sprejela predlog priporočila Sveta, ki vse države članice poziva k sprejetju zakonodaje za zaščito državljanov pred izpostavljenostjo tobačnemu dimu do leta 2012. Tobak ostaja najpogostejši vzrok za prezgodnjo smrt in bolezni v Evropski uniji.  Po konzervativnih ocenah naj bi v EU-25 v letu 2002 umrlo 79 000 odraslih, med katerimi je bilo 19 000 nekadilcev, zaradi izpostavljenosti tobačnemu dimu doma (72 000) in na delovnem mestu (7 300).  Evropska komisarka za zdravje Androulla Vassiliou je povedala: „Trdno sem prepričana, da je vsak evropski državljan upravičen do popolne zaščite pred tobačnim dimom. Najširša javnost podpira takšno zaščito in skupaj z državami članicami si bomo pr izadevali za njeno uresničitev.“ Deset držav EU je že sprejelo celovito zakonodajo o prepovedi kajenja. Najstrožje določbe, ki sta jih uvedli Velika Britanija in Irska, popolnoma prepovedujejo kajenje v zaprtih javnih prostorih, v javnih prevoznih sredstvih in na delovnem mestu. Bolgarija bo uvedla enake predpise v letu 2010. Nedavna raziskava Eurobarometer kaže, da priljubljenost protikadilskih politik narašča, saj 84 % Evropejcev podpira nekadilske pisarne in prepoved kajenja v ostalih zaprtih delovnih prostorih, 77 % jih podpira nekadilske restavracije ter 61 % nekadilske točilnice in bare. Priporočilo o protikadilski politiki Priporočilo poziva države članice k ukrepanju na treh glavnih področjih:   sprejetje in izvajanje zakonov za popolno zaščito državljanov pred izpostavljenostjo tobačnemu dimu v zaprtih javnih prostorih, javnih prevoznih sredstvih in na delovnem mestu, kot je določeno s členom 8 Okvirne konvencije o nadzoru tobaka, v treh letih od sprejetja priporočila,   dodatni ukrepi za podporo zakonov o prepovedi kajenja, kot npr. zaščita otrok, spodbujanje prizadevanj za opustitev kajenja in slikovna opozorila na cigaretnih zavojčkih,   okrepitev sodelovanja na ravni EU z ustanovitvijo mreže nacionalnih kontaktnih točk za nadzor tobaka.   Koliko držav že ima protikadilsko politiko?  Vse države članice so že sprejele nekatere oblike predpisov, katerih cilj je omejitev pasivnega kajenja in njegovih škodljivih posledic za zdravje. Področje uporabe in narava teh predpisov sta različna. Do zdaj je deset držav članic EU zagotovilo celovito zaščito pred izpostavljenostjo tobačnemu dimu. Popolna prepoved kajenja v vseh zaprtih javnih prostorih in na delovnem mestu, vključno z bari in restavracijami, velja na Irskem in v Veliki Britaniji.  Podobna prepoved naj bi junija 2010 začela veljati v Bolgariji. Italija, Malta, Švedska, Latvija, Finska, Slovenija, Francija in Nizozemska so uvedle zakonodajo o prepovedi kajenja, ki dopušča kajenje v posebnih zaprtih prostorih. V ostalih državah članicah pa državljani in delavci še vedno niso popolnoma zaščiteni pred izpostavljenostjo tobačnemu dimu v zaprtih delovnih in javnih prostorih.  Ozadje protikadilske politike EU Na začetku devetdesetih so številne direktive EU o zdravju in varnosti pri delu uvedle nekatere omejitve v zvezi s kajenjem na delovnem mestu. Resolucija Sveta (1989) in Priporočilo za preprečevanje kajenja (2002) sta države članice pozvala k zagotavljanju zaščite pred izpostavljenostjo tobačnemu dimu iz okolja v zaprtih delovnih prostorih, zaprtih javnih prostorih in na javnih prevoznih sredstvih. Kot dodatek zakonodajnim ukrepom sta protitobačni medijski kampanji „Reci ne“ in „HELP: za življenje brez tobaka“ med drugim izpostavili nevarnosti pasivnega kajenja. Komisija je z zeleno knjigo „K Evropi brez tobačnega dima: politične možnosti na ravni EU“ leta 2007 začela javno razpravo o najboljših načinih za spodbujanje okolij brez kajenja v EU. Okvirna konvencija o nadzoru tobaka Okvirno konvencijo o nadzoru tobaka, ki je prva pogodba o javnem zdravju, so podpisale vse članice Svetovne zdravstvene organizacije, do zdaj pa jo je ratificiralo 164 pogodbenic, vključno s Skupnostjo in 26 njenih držav članic. Evropska komisija vodi pogajanja o protokolu Okvirne konvencije o nezakonitem trgovanju s tobakom ter ima pomembno vlogo pri izvajanju te konvencije. Pogodbenice Okvirne konvencije so na drugem zasedanju julija 2007 sprejele celovite smernice za zaščito pred izpostavljenostjo tobačnemu dimu iz okolja ter tako določile „zlati standard“, ki naj bi mu sledile. Skupnost je prispevala k razvoju teh smernic.  Dodatne informacije:  Predlog Priporočila Sveta o okolju brez kajenja:    http://ec.europa.eu/health/ph_determinants/life_style/Tobacco/smoke_free_en.htm    Pregled ukrepov Komisije na področju nadzora tobaka:    http://ec.europa.eu/health/ph_determinants/life_style/Tobacco/tobacco_en.htm    Flash Eurobarometer o tobaku (Flash št. 253):    http://ec.europa.eu/health/ph_publication/eurobarometers_en.htm    Okvirna konvencija o nadzoru tobaka:    http://www.who.int/fctc/en/       MEMO/09/307
