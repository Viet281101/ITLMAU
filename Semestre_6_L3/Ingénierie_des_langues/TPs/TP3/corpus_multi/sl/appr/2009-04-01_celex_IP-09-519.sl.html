IP/09/519
Bruselj, 1. aprila 2009Kako se prilagoditi na podnebne spremembe:
Evropska unija se mora pripraviti na prihajajoče vpliveEvropska komisija je danes predstavila belo knjigo,
v kateri je določila ukrepe, ki so potrebni za to, da se bo Unija
lažje odzvala na podnebne spremembe. Po najnovejših ugotovitvah bodo
vplivi podnebnih sprememb opaznejši in močnejši, kot je v
poročilu iz leta 2007 napovedal Medvladni forum o podnebnih spremembah.
Evropa se tem vplivom ne bo mogla izogniti, zato se mora nanje
pripraviti.  Podnebne spremembe bodo različno vplivale na posamezne regije,
zato bo treba večino ukrepov za prilagoditev sprejeti na nacionalni in
regionalni ravni. Okvir, ki ga je predstavila Komisija, za prilagajanje na
vplive podnebnih sprememb v EU določa dvofazni strateški pristop. Ta
celostni in strateški pristop dopolnjuje ukrepe, ki jih sprejmejo
države članice.
Evropski komisar za okolje Stavros Dimas je povedal: „Podnebne
spremembe so vsako leto večja in bolj pereča težava. Odločno
si moramo prizadevati za zmanjšanje ogljikovih emisij, vendar se kljub
zmanjšanju emisij, h kateremu smo se zavezali, določenim podnebnim
spremembam ne bomo mogli izogniti. Zato je bistveno, da začnemo
sodelovati z vladami, podjetji in skupnostmi ter da skupaj z njimi razvijemo
celostno strategijo prilagajanja za EU ter tako zagotovimo, da bo prilagajanje
vključeno v ključne politike EU.“
Komisarka za kmetijstvo Mariann Fischer Boel je povedala: „Evropsko
kmetijstvo bo občutilo vse posledice podnebnih sprememb. Želim, da bi
kmetje dobro razumeli izzive, s katerimi se bodo soočali, pri tem pa
želim začeti razprave o specifičnih ukrepih, ki bodo kmetom
pomagali pri prilagajanju. Zlasti želim, da sprejmemo ukrepe, ki jih ne
bomo obžalovali in ki bodo omogočili gospodarske in okoljske koristi
ne glede na nadaljnji razvoj podnebnih sprememb. To so glavne točke
dokumenta o kmetijstvu in podnebnih spremembah, ki je bil sprejet danes v
podporo beli knjigi.“
Komisarka za zdravje Androula Vassiliou je povedala: „Zaradi
spreminjanja vremenskih vzorcev moramo nameniti posebno pozornost boljšemu
zdravstvenemu varstvu ljudi, živali in rastlin. Poleg tega je pomembno, da
zdravstvene službe pri načrtovanju svoje pripravljenosti
upoštevajo akcijske načrte o nevarnostih skrajnih vremenskih razmer.
Prav tako moramo oceniti vplive podnebnih sprememb na ranljive družbene
skupine. Za uresničitev teh ciljev je bistveno mednarodno
sodelovanje.“
Komisar za pomorske zadeve in ribištvo Joe Borg je povedal:
„Podnebne spremembe v Evropi najbolj ogrožajo obalna in morska
območja. Pripraviti se moramo na prihajajoče izzive, kot so dvig
morske gladine, poplave na obalnih območjih, vpliv na obalni turizem ter na
pristanišča in ladijski promet kot tudi na ribištvo. Ne moremo
zanikati pomena, ki ga imajo obalni ekosistemi v našem gospodarstvu.
Približno 50 % evropskega prebivalstva živi na obalnih
območjih, zato je prizadevanje za prilagoditev podnebnim spremembam
bistveno in nujno.“  
Okvir ukrepanja
V naslednjih 50 letih bodo podnebne spremembe verjetno močno vplivale na
gospodarske sektorje, kot so kmetijstvo, energija, promet, ekosistemi, turizem
in zdravje. Prav tako bodo vplivale na gospodinjstva in podjetja ter na nekatere
družbene skupine, zlasti na starejše, invalidne osebe in gospodinjstva
z nizkimi prihodki.
Bela knjiga je okvir, s pomočjo katerega se lahko Evropska unija in
njene države članice pripravijo na posledice podnebnih sprememb. Prva
faza strategije se bo izvajala do leta 2012 ter bo postavila temelje za pripravo
celostne strategije EU za prilagajanje od leta 2013 naprej. Strategija naj bi
izboljšala naše razumevanje podnebnih sprememb ter se
osredotočila na možne ukrepe za prilagoditev ter kako lahko
prilagajanje vključimo v ključne politike EU. Odločitve o tem,
kako se najbolje prilagoditi, morajo temeljiti na utemeljenih znanstvenih in
gospodarskih analizah, vendar pa se vsebina podatkov in njihova
razpoložljivost zelo razlikujeta glede na regije.  V dokumentu je tudi
navedeno, da potrebujemo mehanizem za izmenjavo informacij, prek katerega bomo
izmenjevali informacije o tveganjih in vplivih podnebnih sprememb ter o
najboljših praksah. 
Podnebne spremembe bodo različno vplivale na posamezne regije, pri
čemer bodo posebej ranljiva obalna in gorska območja ter poplavne
ravnine. Zato se bo večina ukrepov za prilagoditev izvajala na nacionalni
ali regionalni ravni. Vloga Evropske unije bo podpreti ta prizadevanja s
celostnim in usklajenim pristopom, zlasti pri čezmejnih vprašanjih in
politikah, ki so na ravni EU med seboj zelo povezana. Seveda bo moralo biti
prilagajanje podnebnim spremembam v središču politik EU. Prilagajanje
mora prav tako imeti pomembno vlogo v zunanji politiki Unije, saj se bo tako
najbolj pomagalo prizadetim državam in z državami partnericami
sodelovalo pri mednarodnih vprašanjih prilagajanja.
Komisija bo danes prav tako predstavila tri dokumente za razpravo na temo
voda in obalnih območij ter o morskih, kmetijskih in zdravstvenih zadevah,
ki jih obravnava bela knjiga.
Prilagajanje in blaženje, dve plati iste zgodbe
Evropska unija je odločena, da bo hitro ukrepala za zmanjšanje
emisij toplogrednih plinov znotraj Unije. Vendar blaženje podnebnih
sprememb z zmanjševanjem emisij toplogrednih plinov ni zadostno. Odzvati se
je treba v krajšem času. Posledice podnebnih sprememb bodo
resnejše od pričakovanih in se bodo zgodile ne glede na ukrepe za
blažitev, ki se izvajajo. 
Evropa se mora soočiti s temi posledicami. Potrebuje ukrepe, s katerimi
bo izboljšala prilagodljivost naravnih in človeških sistemov na
vplive podnebnih sprememb. V EU se izvajajo ukrepi prilagajanja, vendar se
pogosto izvajajo delno in le v nekaterih državah članicah. 
Prihodnji ukrep
Komisija bo ustanovila Usmerjevalno skupino za vplive in prilagajanje (IASG).
Sestavljali jo bodo predstavniki držav članic EU, ki sodelujejo pri
pripravi nacionalnih in regionalnih programov za prilagajanje. Ti se bodo
posvetovali s predstavniki civilne družbe in znanosti,  pomagale pa jim
bodo tudi tehnične delovne skupine, med drugim skupina s področja
kmetijstva. Do leta 2011 bo Komisija ustanovila mehanizem za izmenjavo
informacij o vplivih podnebnih sprememb.
Drugi podatki
Spletna stran Komisije o prilagajanju na podnebne spremembe
http://www.ec.europa.eu/environment/climat/adaptation/index_en.htm.
Spletna stran Komisije o kmetijstvu in podnebnih spremembah
http://ec.europa.eu/agriculture/climate_change/index_en.htmPoročilo EEA št. 4/2008: Vplivi spreminjajočega podnebja v
Evropi — 2008 ocena na podlagi kazalcev
http://www.eea.europa.eu/publications/eea_report_2008_4/.
