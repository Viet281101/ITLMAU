IP/09/1197  Bruselj, 28. julija 2009  Protimonopolna politika: Komisija začenja javno posvetovanje o pregledu pravil konkurence za distribucijski sektor  Evropska komisija poziva k pošiljanju pripomb glede svojega predloga revidirane uredbe o skupinskih izjem ah in smernic za sporazume o dobavi in distribuciji (vertikalne omejitve).  Sedanja uredba bo prenehala veljati maja 2010.  Komisija na podlagi svojih izkušenj pri uporabi pravil ter glede na pripombe zainteresiranih strani meni, da ta pravila na splošno delujejo dobro in da bistvena sprememba ni potrebna.  Glavni predlogi za spremembe naj bi upoštevali nedavni razvoj trga, zlasti povečano kupno moč velikih trgovcev v prodaji na drobno in razvoj spletne prodaje na internetu.  Zainteresirane strani naj svoje pripombe pošljejo do 28. septembra 2009.   Komisarka za konkurenco Neelie Kroes je pojasnila:  „Konkurenčna in učinkovita distribucija je bistvena za blaginjo potrošnika, pa tudi za naše gospodarstvo.  Pregled, ki se je začel izvajati danes, naj bi zagotovil, da se pri oceni sporazumov o dobavi in distribuciji na podlagi pravil konkurence upošteva nedavni razvoj trga, in sicer še večja kupna moč na ravni kupcev ter nove oblike distribucije, vključno s priložnostmi, ki jih prinaša splet.“  Uredba Komisije o skupinskih izjemah št. 2790/1999 zagotavlja, da so sporazumi o dobavi in distribuciji, ki so v skladu z njenimi določbami, upravičeni do izjem od prepovedi omejevalnih poslovnih ravnanj iz Pogodbe ES (člen 81(1)).  Sedanja uredba o skupinskih izjemah za vertikalne omejitve preneha veljati maja 2010.  Po predhodni oceni Komisije o njeni uporabi, ki temelji na izkušnjah in povratnih informacijah zainteresiranih strani, je bilo ugotovljeno, da so veljavna pravila v praksi dobro delovala.  Cilj Uredbe v času njenega sprejetja, leta 1999, je bil, da se močno zmanjša upravno breme podjetij, zlasti tistih podjetij, ki ne morejo višati cen, ne da bi izgubila dobiček (tj. podjetja brez tržne moči), kot so MSP, ter uvede pristop, zasnovan na učinkih, za oceno vertikalnih omejitev.  Ti cilji in vprašanja ostajajo še vedno pomembni.   Desetletno obdobje po začetku veljavnosti sedanjih pravil zaznamujeta dve pomembni spremembi: še večja tržna moč velikih distributerjev in prodaja na internetu.   Za upoštevanje teh sprememb bi lahko bili po predlogu Komisije vertikalni s porazumi upravičeni so skupinske izjeme samo, če ne bi le tržni delež dobaviteljev (kot velja zdaj), ampak tudi tržni delež kupcev presegal 30 %.   Kar zadeva spletno prodajo, je po eni strani treba zaščititi možnosti potrošnikov do cenovno ugodnejših nakupov v tujini, kar je precej poenostavljeno z internetom.  Po drugi strani pa lahko nekatere omejitve prodaje, ki distributerje omejujejo ali jim preprečujejo, da bi imeli neupravičene ugodnosti od trženja in oglaševanja blagovnih znamk, ki ju izvajajo drugi (tj. nezasluženo okoriščanje), potrošnikom omogočijo, da izkoristijo kakovostnejše storitve.  Predlagani pristop Komisije glede spletne prodaje torej natančno določa razliko med prodajo kot posledico dejavnega trženja in prodajo na podlagi lastne pobude potrošnika (torej med aktivno in pasivno prodajo). Poleg tega pojasnjuje, kako bi revidirana uredba obravnavala pogoje v zvezi s spletno prodajo, kot je zahteva, ki jo naloži dobavitelj, in sicer da bi moral imeti distributer klasično prodajalno, preden začne izvajati spletno prodajo.  Komisija poziva zainteresirane tretje osebe, naj pošljejo svoje pripombe do 28. septembra 2009. V posvetovanje so zajeta vsa vprašanja, ki jih obravnavajo Uredba in smernice, vendar želi Komisija pridobiti predvsem pripombe o delovanju veljavnih pravil na splošno, obsegu, v katerem naj bi nedavni razvoj trga vplival na Uredbo, ter predlaganem pristopu Komisije glede tržne moči kupcev in omejitev pri spletni prodaji. Osnutek revidirane uredbe o skupinskih izjemah in smernice najdete na spletni strani Europa na naslovu:    http://ec.europa.eu/competition/consultations/2009_vertical_agreements/index.html
