IP/09/635
Bruselj, 24. aprila 2009Začetek dela novega evropskega foruma
za boljše usklajevanje prizadevanj za odpravo izključenosti
RomovDanes se bo v Pragi prvič sestal novi evropski
forum za vključevanje Romov, da bi se izboljšalo usklajevanje
nacionalnih ukrepov za reševanje problema izključenosti največje
evropske etnične manjšine. Srečanja se bodo
udeležile nacionalne vlade, EU, druge mednarodne organizacije in civilna
družba, njegov cilj pa je spodbuditi sodelovanje in izmenjavo izkušenj
v zvezi z uspešnimi politikami vključevanja Romov.
„Sedanja gospodarska kriza povečuje nevarnost za popolno
izključenost Romov, ki pogosto živijo na družbenem robu,“
je opozoril Vladimír Špidla, komisar EU za zaposlovanje, socialne
zadeve in enake možnosti. „Potrebujemo konstruktivne politike, ki
bodo Romom dale priložnost, ne pa represivnih, ki jih bodo še bolj
odrivale v revščino in socialno izključenost. Politike bi morale
biti namenjene posebej Romom, vendar bi moral biti njihov cilj Romom
omogočiti vključevanje v izobraževanje, zaposlitev in bivanje
skupaj z drugimi državljani. Učinkovite politike pa bi bilo treba
izmenjati prek nacionalnih meja.“ 
Na današnjem srečanju, ki sta ga soorganizirala komisar Špidla
in češki minister za človekove pravice in narodnostne
manjšine Michael Kocáb, bodo pregledali napredek pri reševanju
problema izključenosti Romov, dosežen po prvem srečanju na vrhu o
Romih v Bruslju septembra 2008 (glej IP/08/1326).
Srečanje je odgovor na zahtevo Sveta za splošne zadeve iz decembra
2008, naj se organizira izmenjava dobrih praks in izkušenj med
državami EU ter s skupnim evropskim forumom spodbudi sodelovanje med vsemi
stranmi.
Srečanje je namenjeno opredelitvi sklopa temeljnih načel, potrebnih
za učinkovito obravnavanje vključevanja Romov. Poleg tega bo Evropska
komisija prikazala, kako namerava za obravnavanje potreb Romov uporabiti
instrumente in politike na ravni EU leta 2009 in 2010. Poročala bo tudi o
izvajanju novega poskusnega projekta v vrednosti 5 milijonov evrov, ki ga
je Evropski parlament dodatno vključil v proračun za leto 2009.
Popolnejše poročilo o napredku bo Komisija predstavila v začetku
leta 2010, pravočasno pred novim srečanjem na vrhu o Romih v
Španiji aprila 2010.
Za položaj več milijonov Romov v EU in njenih sosednjih
državah so značilni diskriminacija in daljnosežna
izključenost iz glavnine družbe, nesorazmerno velika stopnja
revščine in brezposelnosti, slabo zdravstveno stanje ter krajša
pričakovana življenjska doba. Poleg tega so Romi pogosto žrtve
diskriminacije in rasističnega nasilja.
Ozadje
Evropska unija ima vrsto instrumentov za odpravo diskriminacije in socialne
izključenosti Romov. Direktiva 2000/43/ES prepoveduje diskriminacijo iz
rasnih in etničnih razlogov pri zaposlovanju, izobraževanju, socialni
zaščiti (vključno z zdravstvenim varstvom) ter dostopu do blaga
in storitev. Strukturni skladi EU in programi Skupnosti lahko zagotovijo
finančno pomoč za projekte in politike, mehanizme sodelovanja pri
politikah na ravni EU in nacionalni ravni na področjih socialne
vključenosti, zaposlovanja, izobraževanja in zdravja pa je mogoče
uporabiti za obravnavo problema izključenosti Romov s kombinacijo ciljno
usmerjene analize in ukrepov ter integracije.
Glej tudi MEMO/09/193
Dodatne informacije:
Spletna stran Evropske komisije o Romih
http://ec.europa.eu/roma
Sporočilo za medije Sveta za splošne zadeve z dne 8. decembra 2008
o izključenosti Romov
http://ec.europa.eu/social/BlobServlet?docId=1586&amp;langId=enPredlog temeljnih načel
http://ec.europa.eu/social/main.jsp?langId=en&amp;catId=89&amp;newsId=491&amp;furtherNews=yes
