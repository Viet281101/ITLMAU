IP/09/740
Bruselj, 12.05.2009Majhni čipi z velikim
potencialom: Evropska unija z novimi priporočili zagotavlja, da bodo
črtne kode 21. stoletja spoštovale zasebnostPametni čipi so globalno
tržišče, ki naj bi v naslednjem desetletju naraslo za več
kot petkrat. Evropejci bi morali nad njimi imeti nadzor, obenem pa tudi
možnost, da si z njihovo preprosto uporabo poenostavijo vsakdanje
življenje. Obstaja že več kot 6 milijard pametnih
čipov, mikroelektronskih naprav, ki se lahko vgradijo v različne
vsakdanje predmete od hladilnika do avtobusnih vozovnic. S tehnologijo
radiofrekvenčne identifikacije lahko pametni čipi avtomatsko
obdelujejo podatke, ko jih približamo čitalnikom, ki jih aktivirajo,
ujamejo njihov radijski signal, nato pa z njimi izmenjujejo podatke. Najdemo jih
lahko v prepustnicah, ki jih ljudje uporabljajo za vstop v svoje pisarne, ali pa
v pametnih karticah, s katerimi plačujejo cestnino. Evropska komisija je
danes sprejela vrsto priporočil, s katerimi želi zagotoviti, da vsi,
ki se ukvarjajo z oblikovanjem ali upravljanjem tehnologije na osnovi pametnih
čipov, spoštujejo osnovne pravice posameznika do zasebnosti in varstva
podatkov, ki so zapisane v Listini
Evropske unije o temeljnih pravicah, razglašeni
14. decembra 2007.
„Pametni čipi so obetavna tehnologija prihodnosti, ki lahko
naše življenje poenostavi na mnogo načinov. Gre za vsakdanje
predmete, ki naenkrat postanejo pametni, tako da se priključijo na
omrežje in izmenjujejo informacije. Nekako tako kot pametni hladilniki, ki
vas opozorijo, da je vašemu mleku potekel rok trajanja, ali pametna
embalaža hrane, ki starše opozori na možne alergije,“
je povedala Viviane Reding, evropska komisarka za informacijsko družbo in
medije.  „Uporaba majhnih, pametnih čipov, ki omogočajo
komunikacijo med predmeti, ima jasne ekonomske potenciale, toda Evropejci te
nove tehnologije ne bi smeli uporabljati nepoučeni. Zato je Komisija danes
izdala nujna priporočila za zadevni sektor. Evropskim potrošnikom je
namreč treba zagotoviti, da bo njihova zasebnost tudi v spreminjajočem
se tehnološkem okolju ostala nedotakljiva, če in ko gre za njihove
osebne podatke. Komisija zato želi, da bi potrošniki s pomočjo
tehnologije z radiofrekvenčno identifikacijo imeli nadzor nad varnostjo
svojih podatkov, kar je najboljše zagotovilo za gospodarski uspeh.
Nenazadnje bo evropski delež na globalnem trgu pametnih čipov v
naslednjih osmih letih dosegel 35 odstotkov.“
Tehnologija na osnovi pametnih čipov oziroma radijskega sledenja ima
lahko in tudi že ima močan vpliv na delovne naloge, javne storitve ali
potrošniške izdelke, od učinkovitejšega recikliranja in
zdravstva do hitrejšega plačevanja cestnine in hitrejšega dostopa
do prtljage na letališčih. Da bi bila Evropa na te spremembe
pripravljena, je Komisija danes oblikovala naslednja načela za varstvo
zasebnosti in varstvo podatkov pri njihovi uporabi:Potrošniki morajo vedeti, ali izdelki, ki jih kupijo v trgovinah,
uporabljajo pametne čipe ali ne. Kadar potrošniki kupijo izdelke s
pametnimi čipi, je te treba takoj avtomatsko, brezplačno ter na samem
prodajnem mestu izključiti, razen če potrošnik izrecno izrazi
željo, naj čip ostane vključen. Da se prodajalcem ne
povzroča odvečnih bremen, so dovoljene tudi izjeme, vendar šele
potem, ko je bil ocenjen vpliv čipa na zasebnost.
Podjetja ali javni organi, ki uporabljajo pametne čipe, bi morali
potrošnikom zagotoviti jasne in enostavne informacije, da slednji vedo, ali
bodo njihovi osebni podatki uporabljeni, za kakšno vrsto podatkov gre (npr.
ime, naslov in datum rojstva) ter za kakšen namen se bodo uporabljali.
Naprave, ki čitajo podatke, shranjene na pametnih čipih, bi morali
jasno in razumljivo označiti, obenem pa odpreti kontaktno točko, kjer
lahko državljani pridobijo dodatne informacije.
Organizacije in združenja prodajalcev bi morala spodbujati
potrošniško ozaveščenost o izdelkih, ki vsebujejo pametne
čipe, npr. s pomočjo skupne evropske oznake za tovrstne izdelke.
Podjetja in javni organi bi morali pred uporabo pametnih čipov izvajati
presoje vpliva na varstvo zasebnosti in podatkov. Na podlagi teh presoj, ki bi
jih nato pregledali nacionalni organi za varstvo podatkov, bi morali zagotoviti
varnost in učinkovito zaščito osebnih podatkov.Leta
2008 je bilo po svetu prodanih 2,2 milijarde naprav z radiofrekvenčno
identifikacijo, kakršne se npr. uporabljajo za plačevanje cestnine ali
pri identifikaciji vsebnikov za transport. Približno ena tretjina teh je
bila prodana v Evropi. Vrednost svetovnega trga naprav z radiofrekvenčno
identifikacijo je bila v istem letu ocenjena na okoli 4 milijarde evrov, do leta
2018 pa naj bi narasla na okoli 20 milijard evrov. 
Obrazložitev:
Leta 2006 je Evropska komisija odprla javno posvetovanje (IP/06/289)
o razvoju in uporabi pametnih čipov oziroma tehnologij z
radiofrekvenčno identifikacijo. Na tej podlagi je nato marca 2007 sprejela
sporočilo (IP/07/332),
ki nakazuje, da se od javnosti pričakujejo nadaljnji ukrepi v smislu
varstva zasebnosti in podatkov. Današnje priporočilo, ki je bilo
pripravljeno po posvetovanju z vsemi zainteresiranimi stranmi, tako s strani
dobaviteljev kot uporabnikov, ter z organi za standardizacijo,
potrošniškimi organizacijami, skupinami civilne družbe in
sindikati, ustreza tem pričakovanjem in skuša evropski industriji
zagotoviti enake pogoje ob hkratnem spoštovanju zasebnosti posameznika.
Države članice imajo dve leti časa, da Komisijo obvestijo o
ukrepih, ki jih nameravajo sprejeti za izpolnitev ciljev priporočila. V
roku treh let bo Komisija pripravila poročilo o izpolnjevanju
priporočila, vključno z analizo njegovega vpliva na podjetja in javne
organe, ki uporabljajo pametne čipe, ter vpliva na državljane.
Priporočilo je na voljo na:
http://ec.europa.eu/information_society/policy/rfid/index_en.htmMEMO/09/232
