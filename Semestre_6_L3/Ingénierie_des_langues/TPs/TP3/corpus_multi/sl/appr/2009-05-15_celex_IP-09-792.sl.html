IP/09/792
Bruselj, 15. maja 2009Vse članice Unije bodo med 18. in 20.
majem v Rimu praznovale Evropski dan pomorstvaMorje je vselej igralo ključno vlogo pri
blaginji Evrope. Naša celina ima skoraj 70 000
kilometrov obale, med 27 članicami Evropske unije pa je 22 takih, ki imajo
morsko obalo ali pa so otoške države. 40 % prebivalstva Evrope
živi v obmorskih regijah, ki proizvajajo 40 % njenega gospodarstva in
zaposlujejo okoli 5 milijonov ljudi. Zaradi teh razlogov Unija 20. maja praznuje
Evropski dan pomorstva. Letos Komisija v sodelovanju z italijansko vlado
organizira tridnevno konferenco, ki bo med 18. in 20. majem potekala v Rimu. Na
tej pomembni prireditvi se bodo srečale interesne skupine, vlade in drugi
dejavniki iz Evropske unije ter tokrat tudi številnih tretjih držav,
še zlasti iz sredozemskega območja, da bi obravnavali globalne izzive,
s katerimi se danes srečuje obmorska Evropa. Evropski dan pomorstva je eden
ključnih ukrepov v okviru celostne pomorske politike, ki jo je Unija
začela v letu 2007.
„20. maja bomo v Rimu praznovali Evropski dan pomorstva,“ je ob
tem povedal predsednik Komisije José Manuel Barroso. „Evropski
državljani se vse bolj zavedajo, kako pomembni sta naša skupna
pomorska dediščina in prihodnost. Naša celostna pomorska politika
odraža jasno vizijo o tem, kako se soočiti z izzivi blaginje,
trajnosti in varnosti v pomorstvu, obenem pa je neločljivo povezana z bojem
proti podnebnim spremembam in s ponovno vzpostavitvijo gospodarske
konkurenčnosti Evrope.“
Evropski komisar za pomorske zadeve in ribištvo Joe Borg je izrazil, da
„celostna pomorska politika Unije postavlja pomorski sektor in obalne
regije, ki so bili tradicionalno na obrobju, v središče nove,
dinamične in vključujoče politike za trajnostno rast in delovna
mesta. Unija in njene države članice so prepričane, da je
posebnosti oceanov, morij in obal treba obravnavati usklajeno in povezano. V
Rimu bodo predstavniki institucij in interesnih skupin razpravljali o novih
pristopih k trajnostnemu upravljanju evropskih oceanov, morij in obalnih regij
pod okriljem enotne in vseobsegajoče strategije celostne
politike.“
Na rimski konferenci zainteresiranih strani ob dnevu pomorstva se bodo tako
sestale interesne skupine iz podjetniške in civilne družbe, nosilci
odločanja in novinarji iz vse Unije ter zunaj nje. Teme pogovorov bodo
različne politike in prakse, med drugim celostno gospodarjenje z morji,
nove tehnologije, pridobivanje energije, načrtovanje pomorskega prostora,
sistem za nadzor morij, trajnostni obalni turizem, reforma skupne ribiške
politike in drugo. Mnenja, podana na konferenci, bodo vplivala na prihodnji
razvoj celostne pomorske politike Unije. 
Pred konferenco in po njej bodo organizacije interesnih skupin v Rimu izvedle
tudi vrsto delavnic in predstavitev o temah v sklopu konference. Poleg osrednje
konference v Rimu bo v državah članicah Unije potekalo okoli 40
prireditev. Ti lokalni dogodki bodo različnih vsebin, od konferenc ali
delavnic do dnevov odprtih vrat v pristaniščih ter okoljskih
projektov. 
Program rimske konference vključuje uvodne nagovore italijanskega
predsednika vlade Silvia Berlusconija, češkega predsedstva Evropske
unije, predsednika Evropske komisije Joséja Manuela Barrosa ter
podpredsednice Evropskega parlamenta Rodi Kratsa-Tsagaropoulou. Konferenco bosta
vodila evropski komisar za pomorske zadeve in ribištvo Joe Borg ter
italijanski minister za infrastrukturo in promet Altero Matteoli. Obenem bosta
Evropsko komisijo predstavljala njena podpredsednika Günter Verheugen,
pristojen za podjetniško politiko in industrijo, in Antonio Tajani,
pristojen za promet.  Med govorniki bo tudi italijanski zunanji minister Franco
Frattini. V vrsti panelnih razprav bodo udeleženci preučili
dosežke celostne pomorske politike od njenega začetka ter razpravljali
o nadaljnjih korakih.
Od predloga za celostno pomorsko politiko, ki ga je Evropska komisija
pripravila oktobra 2007, decembra istega leta pa so ga potrdili vodje držav
in vlad, je bil dosežen dejanski napredek pri vzpostavitvi skladnega okvira
za spodbujanje sinergij in reševanje morebitnih nasprotij med
različnimi področji politike v zvezi z morjem. Komisija je v skladu z
akcijskim načrtom, objavljenim oktobra 2007, že predložila sklop
predlogov, med drugim za spodbujanje pomorskih raziskav in razvoja
pristanišč v Uniji, spodbujanje pomorskega prostorskega
načrtovanja ter prostora za pomorski promet brez meja in spodbujanje
izkoriščanja vetrne energije na morju.  V ostalih predlogih so bile
opredeljene strategije za prilagajanje podnebnim spremembam, podporo delavcem v
pomorskem in obmorskem prometu ali oblikovanje pristopov k celostnemu
gospodarjenju z morji. V ribiškem sektorju je Komisija predlagala novo
zakonodajo za boj proti nezakonitemu ribolovu ter boljši nadzor in
izvrševanje, obenem pa je začela s posvetovanjem po vsej Uniji o
temeljiti reformi skupne ribiške politike.
Uporabne povezave
Dan pomorstva: http://ec.europa.eu/maritimeday
Spremljajoče prireditve za zainteresirane strani v Rimu: 
http://ec.europa.eu/maritimeaffairs/maritimeday/side_events_en.html
Prireditve za zainteresirane strani v državah članicah: 
http://ec.europa.eu/maritimeaffairs/maritimeday/events_in_member_states_en.html
Tristranska deklaracija iz maja 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
