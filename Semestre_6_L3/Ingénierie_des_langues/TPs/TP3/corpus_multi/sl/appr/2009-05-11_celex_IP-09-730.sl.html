IP/09/730
Bruselj, 11. maja 2009Predsednika Komisije in Parlamenta z
evropskimi verskimi voditelji razpravljata o etičnih prispevkih k
evropskemu in svetovnemu gospodarskemu upravljanjuDanes se je na sedežu Komisije na neformalnem
dialogu z EU na vabilo predsednika Evropske komisije Joséja Manuela Barrosa
zbralo približno dvajset visokih predstavnikov krščanstva,
judovstva in islama v Evropi. Srečanju sta sopredsedovala predsednik
Komisije Barroso in predsednik Evropskega parlamenta Hans-Gert
Pöttering. Letošnje srečanje je potekalo v znamenju
enega glavnih izzivov za Evropo in svet: gospodarske in finančne krize ter
etičnih prispevkov k evropskemu in svetovnemu gospodarskemu
upravljanju.
To je bilo peto letno srečanje predsednikov institucij EU z verskimi
voditelji. Pobudo je leta 2005 dal predsednik Barroso.
Glavna tema letošnjih razprav je bila „Gospodarska in
finančna kriza: etični prispevki k evropskemu in svetovnemu
gospodarskemu upravljanju“. Predsednik Barroso je dejal: „Z
nadaljevanjem finančne in gospodarske krize postaja vedno bolj jasno, da je
prišel trenutek, da gospodarsko upravljanje uskladimo z našimi
temeljnimi etičnimi vrednotami, na katerih je v zadnjih 50 letih temeljil
evropski projekt. Komisija je v zvezi s tem sprejela pomembne pobude, zlasti pri
regulaciji finančnega trga, da bi okrepila čut za odgovornost in
trajnost v naših gospodarstvih.“
Predsednik Evropskega parlamenta Hans-Gert Pöttering je poudaril:
„Sedanje gospodarsko obdobje je izredno težko za državljane
Evropske unije. V takšnih časih je treba v ospredje postaviti Evropo
kot skupnost, zgrajeno na vrednotah in načelu solidarnosti. Skupne
rešitve, ki jih iščemo, morajo temeljiti na človeškem
dostojanstvu in zagotoviti, da se skrb posveča vsem delom naše
družbe. Pri tem je prispevek religij in cerkva ključen, saj pogosto
delujejo v korist najbolj ranljivih članov naših
družb.“
Udeleženci srečanja so podprli prizadevanja EU za usklajevanje,
spodbujanje in usmerjanje ukrepov za okrepitev finančne regulacije,
oživitev gospodarstva in dejavnosti zaposlovanja v Evropi in po svetu.
Poudarili so tudi, da mora družbena pravičnost ostati v ospredju
oblikovanja politik, in spomnili na to, da bi morale naše družbe v
času, ko brezposelnost in revščina naraščata,
sodelovati pri razvijanju in izvajanju konkretnih ukrepov za obvladovanje
vplivov krize na državljane. Končno so poudarili tudi svojo
zavezanost, da bodo pomagali oživiti čut za solidarnost med Evropejci
vseh veroizpovedi in prepričanj ter finančne in gospodarske subjekte
spodbudili k bolj etičnemu ravnanju.
Seznam udeležencev: glej MEMO/09/227
