IP/09/1666   Bruselj, 3. novembra 2009   Protimonopolna politika:  Komisija vabi k javnemu posvetovanju glede navodil o shemi SEPA za direktne obremenitve   Evropska komisija vabi vse zainteresirane, da ji pošljejo pripombe o delovnem dokumentu, s katerim želi sodelujočim v shemi enotnega območja plačil v evrih (SEPA) zagotoviti dodatna navodila. S tem naj bi se zagotovila skladnost kolektivnih finančnih mehanizmov, ki se uporabljajo v okviru navedene sheme, s pravili o konkurenci iz Pogodbe ES. Shema direktnih obremenitev, ki jo je 2. novembra 2009 uvedel Evropski svet za plačila, potrošnikom in podjetjem prvič omogoča uporabo vseevropskega sistema za čezmejne transakcije z direktno obremenitvijo. Delovni dokument dopolnjuje obstoječe smernice glede pravil o konkurenci iz uredbe Sveta in Evropskega parlamenta o čezmejnih plačilih (Uredba št. 924/2009, glej   IP/09/637   ), skupnega sporočila za javnost ter izjav Evropske komisije in Evropske centralne banke iz septembra 2008 in marca 2009 (glej   IP/08/1290   in   IP/09/468   ). Zainteresirane strani lahko pripombe predložijo do 14. decembra 2009. Javno posvetovanje odraža predanost Komisije vzdrževanju tesnega dialoga z vsemi zainteresiranimi stranmi.  Komisija se bo po posvetovanjih odločila, ali bo končna navodila sprejela ali ne.  Evropska komisarka za konkurenco Neelie Kroes je pojasnila: „S temi navodili bodo pravila postala jasnejša, kar bo omogočilo uspešen razvoj sheme SEPA za direktne obremenitve. Shema SEPA mora evropskim potrošnikom in podjetjem prinašati dejansko korist, vendar mora hkrati spoštovati pravila o konkurenci, da se bodo njene prednosti lahko v celoti izkoristile, ne da bi imelo to negativne posledice za stranke bank. Komisija poziva zainteresirane strani k predložitvi pripomb, ki jih bo upoštevala v svoji analizi“.  Delovni dokument Komisije obravnava splošna načela o sistemu večstranskih medbančnih provizij za posamezno transakcijo, o transakcijah, ki jih ni mogoče pravilno izvesti (npr. ker na računu plačnika ni dovolj sredstev ali ker je številka računa napačna) in o nadomestnih plačilnih sistemih. Natančnejša ocena bo možna, ko bo Komisija pridobila mnenja zainteresiranih strani o:   možnih kolektivnih finančnih mehanizmih glede na specifične razmere na nacionalnih trgih,    verjetnem učinku predvidenega splošnega okvira Komisije na obstoječe sisteme,  ter    izkušnjah glede cen ali kakovosti sheme direktnih obremenitev v primerjavi z veljavnimi nacionalnimi sistemi direktne obremenitve.     Glavno sporočilo delovnega dokumenta je, da Komisija zaenkrat ostaja pri svojem predhodnem stališču, da kolektivno določene večstranske medbančne provizije za posamezno transakcijo ne bi bile v skladu s členom 81 Pogodbe ES.  Vendar bi bilo pri ustrezno oblikovani kolektivni ureditvi za večstranske medbančne provizije za transakcije, ki jih ni mogoče izvesti, načeloma mogoče določiti drugačne cilje glede učinkovitosti.  Če bi bila večja učinkovitost teh transakcij ustrezno utemeljena, bi Komisija lahko razvila kolektivni sistem za transakcije, ki jih ni mogoče izvesti, skladen s členom 81.  Ozadje  Enotno območje plačil v evrih (   SEPA   – S ingle E uro P ayments A rea) je pobuda evropskega bančnega sektorja, ki jo podpirata tudi Komisija in Evropska centralna banka. Njen namen je ustvariti enotno območje plačil v evrih in zagotoviti, da bo čezmejno plačevanje enako preprosto in učinkovito kot plačevanje doma.  SEPA se uporablja za kreditne prenose, plačilne kartice in direktne obremenitve. Z novo shemo direktnih obremenitev bodo stranke bank in drugih ponudnikov plačilnih storitev prvič lahko urejale čezmejne direktne obremenitve z bančnih računov in nanje v kateri koli od 32 evropskih držav, ki sodelujejo v shemi SEPA (države EU, Norveška, Švica, Islandija, Lihtenštajn in Monako) za plačevanje periodičnih računov, kot so računi za najemnino, stanovanjske kredite, elektriko in telefon ter naročnine na časopise. Shema direktnih obremenitev se lahko uporablja tudi za plačevanje nacionalnih direktnih obremenitev, sčasoma pa se bodo po novi shemi verjetno začele izvajati vse evropske direktne obremenitve.  Ker SEPA vključuje sporazume med (potencialnimi) konkurenti, morajo biti kolektivni finančni mehanizmi za shemo direktnih obremenitev skladni s pravili o konkurenci iz Pogodbe ES. Uredba o čezmejnih plačilih v EU (   Uredba (ES) št. 924/2009   ) določa prehodno obdobje za kolektivne mehanizme zaračunavanja medbančnih provizij za posamezno transakcijo do 31. oktobra 2012 (glej   IP/09/637   ). Pravna varnost in jasnost, ki ju v prehodnem obdobju zagotavlja Uredba (ES) št. 924/2009, naj bi bankam olajšali uvedbo nove sheme direktnih obremenitev in prehod nanjo. V zvezi z dolgoročnimi finančnimi mehanizmi sta Komisija in Evropska centralna banka v skupni izjavi z dne 24. marca 2009 jasno poudarili, da „splošna večstranska medbančna provizija pri transakcijah z direktno obremenitvijo, ki naj bi omogočila večjo učinkovitost, ni videti upravičena niti za nacionalne niti za čezmejne transakcije in se torej ne zdi združljiva z evropskimi protimonopolnimi pravili“ (glej   IP/09/468   ). Celotno besedilo delovnega dokumenta Komisije je na voljo na naslovu    http://ec.europa.eu/competition/sectors/financial_services/SEPA_working_document.pdf    Rok za predložitev prispevkov je 14. december 2009 do konca delovnega dne. Podrobnejše informacije so na voljo na:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
