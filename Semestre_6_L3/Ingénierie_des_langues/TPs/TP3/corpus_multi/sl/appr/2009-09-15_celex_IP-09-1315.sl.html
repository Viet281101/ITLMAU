IP/09/1315  Bruselj, 15. septembra 2009  Komisija ustanovila mrežo evropskih magistrskih programov iz prevajanja   Evropska komisija je danes objavila seznam univerzitetnih programov, ki so bili na podlagi natečaja, objavljenega marca letos, izbrani v mrežo evropskih magistrskih programov iz prevajanja (European Master's in Translation − EMT).  Univerze so pozdravile pobudo Komisije.  Na natečaj se je prijavilo 93 programov iz 24 držav članic in treh drugih držav.  V mrežo EMT je bilo izbranih 34 programov za začetno obdobje štirih let. Leta 2010 bo objavljen nov natečaj.  Mreža bo prispevala k spodbujanju izmenjave najboljših praks med sodelujočimi univerzami, izboljšanju standardov poučevanja in ustvarjanju pristnega evropskega trga izkušenih prevajalcev.  „Evropa potrebuje visokokakovostno univerzitetno izobraževanje za prevajalce v vseh jezikih za zagotovitev kvalificiranih profesionalnih prevajalcev.  Zacveteti mora večjezična komunikacija v širšem pomenu“, je povedal evropski komisar za večjezičnost Leonard Orban in dodal, da bo „mreža EMT prispevala k izboljšanju standardov usposabljanja prevajalcev v EU ter spodbujala sodelovanje in izmenjave med univerzami, ki izvajajo študij prevajanja“.   Na natečaj za mrežo EMT so se lahko prijavile vse visokošolske ustanove v EU, ki razpisujejo magistrske programe iz prevajanja.  Natečaj je bil objavljen marca letos, rok za prijavo pa je bil 31. maj. Vloge je ocenila skupina univerzitetnih strokovnjakov.  Članstvo v mreži je trenutno omejeno na štiri leta.  V tem obdobju se bodo izbrani programi lahko predstavljali kot „člani mreže EMT“.  Naslednji natečaj bo predvidoma konec leta 2010.  EMT naj bi postal znak kakovosti za usposabljanje v prevajanju na visokošolskih ustanovah.   Projekt mreže EMT se je začel izvajati leta 2005 na pobudo Generalnega direktorata za prevajanje pri Evropski komisiji, razvil pa se je v tesnem sodelovanju s priznanimi strokovnjaki za prevajanje z različnih evropskih univerz.  Vsi, ki so se prijavili na razpis, bodo ne glede na to, ali so bili izbrani v mrežo ali ne, povabljeni na prvo srečanje mreže EMT decembra letos v Bruslju.  Na srečanju bodo lahko izmenjali svoje izkušnje z različnimi metodami poučevanja.  S tem dogodkom bo mreža začela tudi uradno delovati. Seznam izbranih programov prevajanja je na voljo na:    http://ec.europa.eu/dgs/translation/programmes/emt/network/index_en.htm   .  Dodatne informacije o mreži EMT:    http://ec.europa.eu/dgs/translation/programmes/emt/index_en.htm
