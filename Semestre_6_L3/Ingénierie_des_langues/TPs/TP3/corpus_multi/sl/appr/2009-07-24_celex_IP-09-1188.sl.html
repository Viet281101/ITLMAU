IP/09/1188 Bruselj, 24 julij 2009 Komisija je pripravila pregled napredka na področju trajnostnega razvoja  EU je v zadnjih letih trajnostni razvoj vključila v številne politike. Zlasti je EU prevzela vodilno vlogo v boju proti podnebnim spremembam in spodbujanju gospodarstva z nizkimi emisijami ogljika. Hkrati pa ostajajo na številnih področjih v EU prisotni trendi netrajnostnega razvoja, zato je treba prizadevanje okrepiti. Po treh letih izvajanja strategije EU za trajnostni razvoj je Komisija pripravila p regled razvoja na ravni EU in je objavila študijo o tem, kako strategijo EU nadaljevati v prihodnosti.   Predsednik Komisije José Manuel Barroso je izjavil: „Dosegli smo trajni napredek pri vključevanju trajnostnega razvoja v področja politike EU. Ta pregled poudarja napredek, ki smo ga izvedli v zadnjih treh letih, ter področja, na katerih je potrebno nadaljnje delo. Gospodarska kriza ustvarja edinstveno priložnost za oblikovanje novega trajnostnega gospodarstva prek premišljene zelene rasti. Upam, da bo ta pregled spodbudil študijo o tem, kako najbolje napredovati na področjih, kot je poraba energije v prometnem sektorju, zmanjševanje biološke raznolikosti in degradacija naših ekosistemov.“  Pregled potrjuje, da je bil na vseh sedmih prednostnih področjih, ki jih pokriva strategija, dosežen pozitiven napredek politike EU. Primeri vključujejo sveženj ukrepov za podnebne spremembe in obnovljivo energijo iz decembra 2008, ukrepe za okolju prijaznejši promet in bolj inteligentne prometne sisteme, izboljšanje energetske učinkovitosti zgradb, revizije direktiv o ekološkem oblikovanju in znaku za okolje, pripravo celostnega okvira o morski politiki in strategije EU za zdravje, delo na področju migracij ter boj proti revščini in izključevanju. Napredovalo je tudi delo na medsektorskih področjih, izobraževanje, raziskave in financiranje. Vendar ostajajo na številnih področjih prisotni trendi netrajnostnega razvoja.  Na primer, povpraševanje po naravnih virih se povečuje, biološka raznovrstnost upada, poraba energije v prometu pa se še vedno povečuje.  Trenutna gospodarska in finančna kriza kaže, da je trajnost ključni dejavnik tudi za finančne sisteme in gospodarstvo kot celoto. Ukrepi za podporo realnemu gospodarstvu in zmanjšanje družbenega vpliva sedanje krize morajo biti združljivi z dolgoročnimi trajnostnimi cilji in strategijo zelene, premišljene rasti. Pregled poziva k študiji o tem, kako se lahko strategija EU za trajnostni razvoj razvija v prihodnosti. Večja usklajenost z lizbonsko strategijo za rast in delovna mesta in drugimi medsektorskimi strategijami EU, nadaljnja poenostavitev strategije ter boljše spremljanje in usklajevanje so točke, ki bi se lahko obravnavale. Danes sprejeto poročilo bo Evropskemu svetu omogočilo, da pregleda prednostne naloge in zagotovi smernice za prihodnost strategije na naslednjem zasedanju v decembru. Poročilo bo dopolnjeno z dvoletnim Eurostatovim poročilom o spremljanju trajnostnega razvoja, ki bo objavljeno pozneje v letu 2009. Ozadje  Obnovljena strategija EU za trajnostni razvoj, sprejeta junija 2006, obravnava sedem glavnih izzivov:  podnebne spremembe in čisto energijo,  trajnostni transport,  trajnostno porabo in proizvodnjo,  ohranjanje in upravljanje naravnih virov,  javno zdravje,  socialno vključenost, demografijo in migracije ter revščino v svetu.  Evropski svet je na zasedanju decembra 2007 Komisijo pozval, naj do junija 2009 predloži drugo poročilo o napredku strategije Evropske unije za trajnostni razvoj.  Ta pregled je odgovor na zahtevo Evropskega sveta.  Poročilo je na voljo na spletni strani:     http://ec.europa.eu/sustainable/welcome/index_en.htm   .
