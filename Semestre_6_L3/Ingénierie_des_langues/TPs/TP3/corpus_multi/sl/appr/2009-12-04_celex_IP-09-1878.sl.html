IP/09/1878   Bruselj, 4. decembra 2009  Kampanja EU za zdravo prehrano „Okusni prijatelji“:  turneja zaključena, kampanja še v polnem teku  V okviru kampanje EU za zdravo prehrano „Okusni prijatelji“ je bilo obiskanih 173 šol po vsej Evropi in organizatorji so otrokom s turnejskimi avtobusi pripeljali kvize in igre, da bi jih poučili, kako pomembno je pametno izbirati hrano.  V turneji, ki je potekala do konca novembra, je sodelovalo približno 17 000 otrok, ki so se učili o prednostih sadja, zelenjave in mlečnih izdelkov.  Še na tisoče otrok pa se uči s pomočjo interaktivne spletne strani „Okusni prijatelji“, ki je osrednja točka kampanje „Pojej, popij, pomigaj".  Turneja, ki jo je 28. septembra začela komisarka Marianne Fischer Boel (glej   IP/09/1366   ), je obiskala Belgijo, Francijo, Združeno kraljestvo, Irsko, Estonijo, Litvo in Poljsko.  Dejavnosti so bile namenjene otrokom, starim od 8 do 12 let, in so vključevale začetno predstavitev nuje po zdravem prehranjevanju, ki so ji sledile skupinske igre in predstavitev spletne strani „Okusni prijatelji“.  Odziv je bil zelo pozitiven, saj so šole menile, da je turneja zanimiva, poučna in interaktivna.  Čeprav so se turneja in igre za letos zaključile, je spletna stran še vedno zelo aktivna.  Okusni prijatelji v obliki uporniškega sadja, zelenjave in mlečnih izdelkov pripovedujejo zgodbice, s katerimi otrokom prenašajo isto sporočilo: jej dobro zdaj, da se boš pozneje dobro počutil. Igra Lov za zakladom pa ponuja nagrade sodelujočim s kančkom sreče. Več informacij: Spletna stran kampanje o okusnih prijateljih:    http://ec.europa.eu/agriculture/tasty-bunch/    Lov za zakladom:    http://ec.europa.eu/agriculture/tasty-bunch/treasure-hunt/index_sl.htm    Posodobljeno gradivo za medije je objavljeno na:    http://ec.europa.eu/agriculture/tasty-bunch/press-corner/index_sl.htm
