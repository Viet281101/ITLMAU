IP/09/1367  Bruselj, 28. septembra 2009  Protimonopolna politika:  Komisija sprejela novo uredbo o skupinskih izjemah za konzorcije v linijskem prevozu po morju  Evropska komisija je sprejela novo uredbo o skupinskih izjemah, ki spreminja sedanjo izjemo za konzorcije v l inijskem prevozu po morju glede prepovedi omejevalnih poslovnih ravnanj, ki jo določa Pogodba ES (člen 81).  Sedanja uredba o skupinskih izjemah za te konzorcije (Uredba št. 823/2000), ki preneha veljati aprila 2010, omogoča linijskim prevoznikom sodelovanje z namenom zagotavljanja skupnih storitev prevoza tovora (t.i. konzorciji).  Nova uredba v okviru novega zakonodajnega in gospodarskega okvira podaljšuje sedanjo izjemo za navedeno sodelovanje za nadaljnjih pet let, tj. do aprila 2015.  Najpomembnejši spremembi sta znižanje praga tržnega deleža, nad katerim družbe niso upravičene do samodejne izjeme v okviru Uredbe, in razširitev področja uporabe izjeme na vse storitve linijskih prevozov tovora po morju.  Komisarka za konkurenco Neelie Kroes je povedala:  „Od leta 1995 je linijskim prevoznikom priznana pogojna izjema glede pravil o konkurenci, če opravljajo skupne storitve.  Ker se trgi spreminjajo, je bilo treba to izjemo ponovno pretehtati.  Po podrobni proučitvi se je Komisija odločila za spremembo uredbe o skupinskih izjemah za konzorcije v linijskem prevozu in njeno podaljšanje za nadaljnjih pet let.  Prepričana sem, da ta uredba zagotavlja primerno ravnovesje med interesi linijskih prevoznikov in uporabnikov teh storitev.“  Konzorcij je sodelovanje med linijsk imi prevozniki za zagotavljanje storitev prevoza tovora po morju.  Taki dogovori linijskim prevoznikom običajno omogočajo racionalizacijo njihovih dejavnosti in doseganje ekonomije obsega.  Če so konzorciji soočeni z zadostno konkurenco, to spodbudi večjo produktivnost in kakovost storitev, kar običajno koristi uporabnikom prevoznih storitev, ki jih zagotavljajo konzorciji (npr. špediterjem).  Uredba o skupinskih izjemah za konzorcije, ki je bila prvič sprejeta leta 1995 in je bila nato prenovljena leta 2000 in 2005 (glej   IP/05/477   ), priznava izjemo konzorcijem v linijskem prevozu po morju, ki izpolnjujejo pogoje iz navedene uredbe.  Tako nova kot tudi trenutno veljavna uredba Komisije o skupinskih izjemah priznavata vsem konzorcijskim dogovorom (razen dogovorom o cenah), katerih cilj je skupno zagotavljanje storitev v linijskem prevozu po morju, izvzetje iz prepovedi omejevalnih poslo vnih ravnanj, ki jo določa Pogodba ES (člen 81), če izpolnjujejo pogoje in obveznosti iz uredbe.   Nova uredba vključuje spremembe, ki so bile potrebne zaradi razveljavitve uredbe o skupinskih izjemah za linijske konference leta 2006 (glej   IP/06/1249   ).  Poleg tega je njen namen tudi bolje odražati trenutne tržne prakse in uskladiti skupinsko izjemo za konzorcije z drugimi uredbami o skupinskih izjemah za horizontalno sodelovanje med družbami.  Področje uporabe nove uredbe je razširjeno na vse storitve linijskega prevoza blaga po morju, ne glede na to, ali gre za kontejnerski tovor ali razsuti tovor.  Seznam izvzetih dejavnosti je bil revidiran tako, da bolje odraža trenutne tržne prakse.  Prag tržnega deleža se je znižal s 35 % na 30 %, metoda za njegov izračun pa je jasneje določena.  Poleg tega so bile za primer, da član konzorcija želi izstopiti, podaljšane klavzule, ki omogočajo odstop od pogodbe, in najkrajša obdobja obveznega sodelovanja, ki zdaj bolje odražajo trenutne tržne prakse, vendar prevoznikom še vedno omogočajo prožnost.   Raziskava trga, ki jo je opravila Komisija, je razkrila obstoj značilnih povezav med konzorciji in/ali njihovimi člani.  Nova uredba jasneje določa, da lahko Komisija odvzame pravico do skupinske izjeme, če take povezave negativno vplivajo na konkurenco.   Če konzorcij ne izpolnjuje pogojev iz uredbe, npr. ker tržni deleži njegovih članov presegajo prag, to ne pomeni, da je tako sodelovanje avtomatično nezakonito, temveč da morajo stranke posamično oceniti svojo združljivost s pravili o konkurenci.   Revizija uredbe o skupinskih izjemah za konzorcije se je začela leta 2007 s temeljito raziskavo trga.  Jeseni 2008 se je Komisija o predhodnem predlogu nove uredbe posvetovala z zainteresiranimi tretjimi osebami (glej   IP/08/1566   ). Nova uredba bo začela veljati, ko bo 25. aprila 2010 prenehala veljati trenutno veljavna uredba o skupinskih izjemah, tako da bodo imeli linijski prevozniki dovolj časa, da svoje poslovanje uskladijo z revidiranimi pravili.  Glej tudi   MEMO/09/420   .
