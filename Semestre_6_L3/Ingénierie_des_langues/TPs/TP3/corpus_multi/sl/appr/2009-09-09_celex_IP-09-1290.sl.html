IP/09/1290  Bruselj, 9. septembra 2009  Za reševanje več življenj na evropskih cestah:  mobilni operaterji podpišejo sodelovanje pri uvedbi sistema eCall   Danes je sistem eCall, tj. vgrajen evropski avtomatični sistem za klic v sili, v celoti podprl evropski sektor mobilne telefonije. Predstavniki združenja GSM znotraj sektorja so poudarili svojo zavezo tej tehnologiji za reševanje življenj, tako da so podpisali Memorandum EU o soglasju za izvajanje sistema eCall po vsej Evropi. Ko je avtomobil udeležen v hudi nesreči, sistem eCall samodejno pokliče   enotno evropsko telefonsko številko za klic v sili 112   in pošlje informacijo o lokaciji avtomobila najbližji reševalni službi, tudi če potniki ne vedo, kje se nahajajo, ali tega ne morejo povedati. Uvedba sistema eCall zahteva tesno sodelovanje med javnimi organi, avtomobilskimi družbami in mobilnimi operaterji ter bi lahko, ko bo zaključena, vsako leto v EU rešila do 2 500 življenj in zmanjšala resnost poškodb za 10 do 15 %.  „Prejšnji mesec je Evropska komisija pozvala evropske vlade ter telekomunikacijski in avtomobilski sektor, naj si bolj prizadevajo za uvedbo sistema eCall na cestah.  Čestitam sektorju mobilne telefonije, ker se je tako hitro odzval.  S tem ko je podprl evropski vgrajen sistem za klic v sili, je pokazal svojo družbeno odgovornost in odprtost za inovativno uporabo komunikacijske tehnologije v vsakdanjem življenju,“ je dejala Viviane Reding, komisarka EU za telekomunikacije.  „Vendar je za uvedbo vseevropskega sistema eCall potrebno sodelovanje vseh.  Danes so mobilni operaterji pokazali svojo zavezanost sistemu eCall in se tako pridružili avtomobilskemu sektorju in večini držav EU.  Šest držav članic (Danska, Francija, Irska, Latvija, Malta in Združeno kraljestvo) še ni podpisalo Memoranduma o soglasju za sistem eCall.  Zdaj bi morale sprostiti zavore in pospešiti uvedbo sistema, ki lahko rešuje življenja.  V nasprotnem primeru bo morala Komisija naslednje leto predlagati zakonodajo.“   Med slovesnostjo, ki jo je danes priredila komisarka Reding, je Martin Whitehead, direktor združenja GSM Europe, v imenu sektorja mobilne telefonije podpisal Memorandum o soglasju za sistem eCall.   Združenje GSM, ki pokriva 219 držav, povezuje skoraj 800 svetovnih mobilnih operaterjev in več kot 200 družb, vključno z izdelovalci aparatov, družbami za programsko opremo, dobavitelji opreme, internetnimi družbami ter medijskimi in zabaviščnimi organizacijami.   Da bi se sistem eCall v celoti izvajal, morajo evropski avtomobilski in telekomunikacijski sektor ter državne uprave v vseh državah EU zagotoviti, da so njihove reševalne službe, zlasti klicni centri, opremljene za upravljanje sistema eCall.  Čeprav je tehnologija pripravljena ter so sektor in reševalne službe sprejeli skupne vseevropske standarde, se Danska, Francija, Irska, Latvija, Malta in Združeno kraljestvo zaradi pomislekov glede stroškov še vedno niso pripravljene zavezati k izvajanju sistema.   15 držav EU (Avstrija, Ciper, Češka republika, Estonija, Finska, Nemčija, Grčija, Italija, Litva, Portugalska, Slovaška, Slovenija, Španija, Nizozemska in Švedska) ter 3 države EGP (Islandija, Norveška in Švica) so sprejele skupne določbe za izvajanje sistema eCall.  Šest drugih držav EU (Belgija, Bolgarija, Madžarska, Luksemburg, Romunija in Poljska) sistem eCall podpira in so pripravljene podpisati sporazum.  Tudi Evropski parlament močno podpira uvedbo sistema eCall v avtomobile po vsej Evropi. Ozadje  Komisija je avgusta pozvala države EU ter ev ropski avtomobilski in telekomunikacijski sektor, naj si bolj prizadevajo za uvedbo sistema eCall po vsej Evropi   (IP/09/1245   ). Komisija je pripravila strategijo za pospešeno uvajanje sistema eCall v vsa nova vozila (za vse znamke in države izvora) po vsej Evropi. Tehnologija bi bila dostopna za vse in bi uporabljala   enotno evropsko telefonsko številko za klic v sili 112   , ki je danes na voljo po vsej EU (   IP/08/1968   ).  Komisija je financirala projekte v zvezi s sistemom eCall, ki zagotavljajo, da tehnologija deluje čezmejno (E-MERGE in   GST-Rescue   ), in nadalje podpirala delo na tem področju, tako da je sodelovala s sektorjem v okviru pobude   eVarnost   .  Sistem eCall je ena od prednostnih nalog   pobude Inteligentni avtomobil   in   akcijskega načrta za inteligentne prometne sisteme   , ki spodbujata uporabo informacijskih in komunikacijskih tehnologij (IKT) za pametnejši, varnejši in čistejši cestni promet (   IP/06/191   ). EU je v zadnjih dveh letih zagotovila okoli 160 milijonov EUR za raziskave o IKT, ki se uporabljajo v prometu.  Prometne nesreče evropsko gospodarstvo stanejo več kot 160 milijard EUR na leto.  Če bi vse avtomobile v EU opremili s sistemom eCall, bi lahko letno prihranili 26 milijard EUR.  Sistem eCall bo tudi olajšal odpravljanje cestno prometnih zastojev in namestitev naprav, kot je satelitska navigacija, v avtomobile. Memorandum EU o soglasju in seznam pogodbenic sta na voljo na:    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf    Strategija Komisije za sistem eCall EU in sporazum, ki ga je podpisalo 15 držav članic in več kot 80 organizacij, sta na voljo na:    http://ec.europa.eu/information_society/activities/esafety/ecall/index_en.htm    Več informacij o sistemu eCall je na voljo na:    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    Današnje sporočilo za javnost evropskega združenja GSM je na voljo na:    http://www.g     smworld.com/newsroom/index.htm
