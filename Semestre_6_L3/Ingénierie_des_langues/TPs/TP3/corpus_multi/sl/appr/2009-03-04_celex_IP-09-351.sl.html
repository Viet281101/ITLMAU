IP/09/351
Bruselj, 4. marca 2009Komisija poziva voditelje EU, naj enotno
nastopijo proti krizi, se hitro lotijo reforme finančnih trgov in na vrhu
G-20 pokažejo svetu pot naprejEvropska komisija poziva voditelje EU, naj še
bolj okrepijo usklajeno evropsko ukrepanje v boju proti
finančni krizi. V sporočilu Evropskemu svetu ob vrhu 19. in 20. marca
Komisija navaja predloge za nadgradnjo obsežne podpore realnemu
gospodarstvu in zaposlovanju. Sporočilo Komisije razkriva celovito reformo
finančnega sistema na podlagi De Larosièrovega poročila. V njem
je prikazano, kako lahko jasna skupna zavezanost temu velikopoteznemu programu
omogoči EU, da na tem področju na vrhu G-20 v Londonu 2. aprila
prevzame vodilno vlogo v svetu.
Predsednik Komisije José Manuel Barroso je izjavil: „Evropski svet
mora na spomladanskem zasedanju poslati odločno sporočilo
državljanom, podjetjem in svetu. Da, pot iz krize obstaja. Da, Evropa je
enotna, samozavestna in odločena, da v tej bitki zmaga. Odločno in
usklajeno moramo izpeljati dogovorjeni načrt za oživitev gospodarstva.
V celoti moramo izkoristiti enotni trg. Danes prosimo voditelje EU, naj dajo
soglasje za celovit akcijski načrt ter naredijo vse v svoji moči, da
zaščitijo državljane pred brezposelnostjo, vzpostavijo red na
finančnih trgih na podlagi De Larosièrovega poročila in
omogočijo Evropi, da zdaj, ko se približuje vrh G-20 v Londonu, z
besedami in zgledom pokaže pot naprej.“
Bančni sistem
Sporočilo Komisije se začne s pregledom ukrepov, ki so bili
sprejeti od jeseni 2008 ter so preprečili zlom evropskega
bančništva ter s tem neštete stečaje in izgubo
številnih delovnih mest. Sporočilo države članice spodbuja,
naj ukrepajo hitro, da bi si obnovile zaupanje in ponovno vzpostavile posojilno
dejavnost bank, zlasti z izvajanjem smernic Komisije, objavljenih
25. februarja, o odstranjevanju oslabljenih sredstev iz bilanc stanja
bank.
Finančna ureditev in nadzor
Komisija se strinja s ključnimi načeli, ki jih je opisala De
Larosièrova skupina, in prosi voditelje EU, naj se prav tako strinjajo z
njimi. Komisija poziva k vzpostavitvi nadzornega sistema, ki bi združeval
veliko strožji nadzor na ravni EU in ohranitev jasne vloge nacionalnih
nadzornih organov. Podpira predlog skupine, da se pod okriljem ECB vzpostavi
organ za zgodnje opozarjanje, ki bi odkrival sistemska tveganja in jih
odpravljal. Komisija se strinja s priporočilom skupine, da se pripravi
osrednji sklop regulativnih standardov za celo EU. 
Aprila bo Komisija predstavila pobude, ki se že pripravljajo o hedge
skladih, skladih zasebnega kapitala in strukturah plačil. Ob
upoštevanju ocene učinka bo Komisija Evropskemu svetu na junijskem
zasedanju predložila podroben časovni načrt za nadaljnje ukrepe
na podlagi De Larosièrovega poročila. Jeseni bo predstavila predloge o
novem nadzornem okviru ter o vprašanjih, kot so likvidnostno tveganje in
prekomerni finančni vzvodi, nadaljnja krepitev varstva bančnih
varčevalcev in zavarovancev ter učinkovite sankcije za kršitve.Realno gospodarstvo
V sporočilu so poudarjeni dobri prvi rezultati Evropskega načrta za
oživitev gospodarstva. Splošna fiskalna podpora gospodarstvu, ki
izhaja iz evropskih in nacionalnih ukrepov ter avtomatskih stabilizatorjev, bo v
letih 2009 in 2010 znašala najmanj 3,3 % BDP. V prilogi, v kateri je
povzetih 500 nacionalnih ukrepov, je ugotovljeno, da so ti na splošno
skladni z načeli, ki nalagajo, da mora biti ukrepanje za reševanje
pravočasno, ciljno usmerjeno in začasno. 
Komisija poziva voditelje EU, naj potrdijo jasna načela za nadaljnje
ukrepanje v skladu z enotnim trgom, s prosto trgovino po vsem svetu, z
vzpostavitvijo nizkoogljičnega gospodarstva ter s čimprejšnjo
ponovno vzpostavitvijo vzdržnih javnih financ.
Komisija ponovno poziva države članice, naj dajo soglasje za ciljno
naložbo v višini 5 milijard EUR v energetske povezave in
širokopasovne povezave.
Zaposlovanje
S prispevkom Komisije se pozivajo države članice, naj
pospešijo prizadevanja za reševanje problemov brezposelnosti, ki bi se
do leta 2010 lahko povzpela na 10 %, kar bi se zgodilo prvič od
devetdesetih let prejšnjega stoletja, in socialne izključenosti. Ta
prizadevanja bodo pripomogla tudi k ohranjanju povpraševanja in k
preprečevanju nadaljnje izgube delovnih mest. Morala bi biti osrednji
temelj nacionalnih spodbujevalnih načrtov. Komisija poziva države
članice, naj uporabijo ukrepe, kot so finančna podpora za začasne
ureditve delovnega časa, pospeševanje dohodkovne podpore za
brezposelne, zniževanje s plačami nepovezanih stroškov za
delodajalce in pospeševanje naložb v spretnosti in preusposabljanje.
Na evropski ravni Komisija poziva k hitremu sprejetju svojih predlogov, kar bo
omogočilo takojšnje zvišanje predplačil v višini
1,8 milijard EUR v okviru evropskega socialnega sklada.
Komisija določa tudi načrt za Evropski vrh o zaposlovanju maja v
Pragi, na katerem naj bi se dogovorili o nadaljnjih konkretnih ukrepih za
ohranjanje delovnih mest in njihovo ustvarjanje v sektorjih prihodnosti. Pred
vrhom v Pragi bo Komisija organizirala vrsto delavnic z vsemi ključnimi
zainteresiranimi stranmi v različnih državah članicah.
Spodbujanje oživljanja svetovnega gospodarstva – vodilna vloga
EU
Komisija poziva voditelje EU, naj se dogovorijo o številnih
področjih, na katerih Evropa lahko in tudi mora imeti vodilno vlogo na vrhu
G-20 v Londonu 2. aprila, ter gradi na uspehu, ki ga je dosegla z enotnim
nastopom na vrhu v Washingtonu novembra 2008. 
EU mora enotno spodbuditi izboljšanje svetovnega finančnega in
regulativnega sistema ter se osredotočiti na večjo preglednost in
odgovornost; izvajanje ustreznega regulativnega nadzora nad vsemi
finančnimi akterji, reševanje težav, do katerih je prišlo
zaradi jurisdikcij, ki niso pripravljene sodelovati; spodbujanje mednarodnega
sodelovanja pri nadzoru in reformiranje MDS, foruma za finančno stabilnost
in Svetovne banke. 
Evropa mora tudi
spodbujati oživljanje svetovnega gospodarstva s pozivom k proučitvi
svetovnega učinka do zdaj sprejetih fiskalnih ukrepov, spodbujanjem proste
trgovine in pozivom vrhu v Londonu, naj sproži večstranske pobude o
trgovinskem financiranju ter ponovno potrdi zavezo k razvojnim ciljem
tisočletja iz Washingtona. 
Celotno besedilo sporočila Komisije Evropskemu svetu bo na voljo na:http://ec.europa.eu/commission_barroso/president/index_en.htm.
