IP/09/1351   Bruselj, 24 september 2009  Komisija zmanjšala upravno obremenitev in izboljšala zaščito vlagateljev v zvezi s prospektom pri vrednostnih papirjih  (gl.   MEMO/09/412   )  V skladu z načeli za boljšo zakonodajo je Evropska komisija danes predlagala revizijo direktive o prospektu. Predlog je del postopka poenostavitve znotraj akcijskega programa Evropske komisije za zmanjšanje upravne obremenitve v Evropski uniji. Predlog povečuje pravno jasnost in učinkovitost sistema prospekta ter zmanjšuje upravno obremenitev za izdajatelje in posrednike. Prav tako upošteva pomembnost povečanja stopnje zaščite vlagateljev in zagotavljanja zadostne količine ustreznih informacij za male vlagatelje. Predlog je odraz posvetovanj z glavnimi zainteresiranimi stranmi. Zdaj ga morata pregledati še Evropski parlament in Svet ministrov.  Komisar za notranji trg in storitve Charlie McCreevy je dejal:  „Nova pravila upoštevajo potrebe izdajateljev in vlagateljev ter za podjetja odstranjujejo vsa nepotrebna bremena. Upoštevajo lekcije, ki smo se jih naučili med finančno krizo, in bodo vlagateljem zagotovila vse potrebne informacije.“  Direktiva o prospektu določa pravila glede prospekta, ki mora biti na voljo javnosti v primeru javne ponudbe ali ob sprejetju prenosljivih vrednostnih papirjev v trgovanje na organiziranem trgu v EU . Eden glavnih dosežkov je uvedba „mehanizma potnega lista“: prospekt, ki ga odobri pristojni organ v eni državi članici, je veljaven za javne ponudbe in sprejetje vrednostnih papirjev v trgovanje v celotni EU.  Kljub znatnemu pozitivnemu vplivu na kakovost in ustreznost informacij, ki so na voljo vlagateljem, je treba ta pravni okvir še dodelati, da se poveča pravna jasnost in učinkovitost sistema prospekta in zmanjša upravna obremenitev.  Nova pravila so razumljivejša in s tem učinkovitejša pri izdaji vrednostnih papirjev (večja pravna jasnost); pravila zmanjšujejo upravno obremenitev za izdajatelje in posrednike; zaposleni izdajatelja bodo lahko izkoristili vse naložbene priložnosti; mali vlagatelji bodo laže preučili prospekt in ocenili morebitna tveganja v zvezi z vrednostnimi papirji.  Glavne predlagane spremembe so:     za nekatere vrste vrednostnih papirjev bodo veljale preprostejše zahteve glede objave podatkov (mala podjetja, mali posojilodajalci, delniške pravice in državna poroštva);     oblika in vsebina izvlečka prospekta sta izboljšani;     izjeme pri obveznosti objave prospekta pri prodaji po finančnih posrednikih („verižna prodaja“) in pri delniških shemah za zaposlene so jasnejše;     odpravljene bodo zahteve po objavi podatkov, ki se sedaj prekrivajo z določbami direktive o preglednosti informacij;     izdajatelji nelastniških vrednostnih papirjev bodo lahko določili matično državo članico;     opredelitev „dobro poučeni investitorji“ iz direktive o prospektu bo usklajena z opredelitvijo „poklicne stranke“ iz direktive o trgih finančnih instrumentov.     Direktiva o prospektu  Direktiva o prospektu je začela veljati 31. decembra 2003, ko je bila objavljena v Uradnem listu EU. Države članice so morale svojo zakonodajo z direktivo uskladiti najpozneje do 1. julija 2005.  Člen 31 direktive o prospektu določa, da Komisija pet let po datumu začetka veljavnosti direktive Komisija oceni njeno uporabo in po potrebi priloži predloge za njeno revizijo.  Poleg tega je začela Komisija januarja 2007 izvajati akcijski program za zmanjšanje upravne obremenitve v Evropski uniji, da bi izmerila upravne stroške, ki izhajajo iz zakonodaje, in upravno obremenitev do leta 2012 zmanjšala za 25 %. Direktiva o prospektu velja za eno od področij, ki za podjetja predstavljajo obremenitev, ki bi jo bilo mogoče na nekaterih področjih zmanjšati. Istočasno pa se tudi z vidika sedanje finančne krize zdi primerno, da se nekatere določbe direktive o prospektu revidirajo in se s tem poveča njena učinkovitost ter zaščita vlagateljev. V ta namen in v skladu z načeli za boljšo zakonodajo je Komisija začela postopek javnega posvetovanja. Predlog in ocena njegovega vpliva sta posledica obširnega in stalnega dialoga z glavnimi zainteresiranimi stranmi, vključno z regulativnimi organi s področja vrednostnih papirjev, udeleženci na trgu (izdajatelji, posredniki in vlagatelji) ter potrošniki. Predlog upošteva pripombe in analizo iz poročil odbora evropskih zakonodajalcev za vrednostne papirje (Committee of European Securities Regulators – CESR) in strokovne skupine za evropske trge vrednostnih papirjev (European Securities Markets Expert Group – ESME).  Predlog je na voljo na:    http://ec.europa.eu/internal_market/securities/prospectus/index_en.htm
