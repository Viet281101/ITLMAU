IP/09/ 1524  Bruselj, 15. oktobra 2009 Svetovni dan hrane 2009: vodilna vloga EU v svetovnem boju proti lakoti  Letošnji svetovni dan hrane, 16. oktober 2009, zaznamujejo vse izrazitejša prizadevanja EU za izboljšanje preskrbe s hrano po svetu. Z instrumentom za hrano, ki zagotavlja 1 milijardo evrov namenskih sredstev, in zavezami s srečanja G-8 v L'Aquili, na podlagi katerih sta bili sproščeni dve dodatni milijardi evrov, je prispevek EU h globalni preskrbi s hrano največji tovrstni prispevek na svetu. „Svetovni dan hrane naj vsakega od nas opozori, da moramo storiti vse, kar je v naših močeh, da bi preprečili trpljenje zaradi lakote, ki ga trenutno občuti več kot milijarda ljudi. Z milijonom evrov namenskih sredstev daje instrument EU za hrano hitre in otipljive rezultate, saj manjšim kmetovalcem iz držav v razvoju zagotavlja semena in gnojila za povečanje kmetijske proizvodnje. Na podlagi izkušenj, ki smo si jih pridobili z izvajanjem instrumenta za hrano, bomo zagotovili, da bodo zaveze s srečanja G-8 v L'Aquili ravno tako učinkovite v boju proti lakoti po svetu,“ je dejal Karel De Gucht, evropski komisar za razvoj in humanitarno pomoč. Več kot milijarda ljudi po svetu oziroma kar 15 % ali šestina svetovnega prebivalstva je podhranjenih. To število narašča zaradi posledic podražitve hrane in finančne krize. Negotovosti v zvezi s hrano resnično ogrožajo doseganje razvojnih ciljev novega tisočletja, v skladu s katerimi naj bi se skrajna revščina izkoreninila do leta 2015.  Varnost preskrbe s hrano ter razvoj kmetijstva in podeželja so bistveni del pomoči, ki jo EU namenja državam v razvoju s hitro in obsežno podporo boju proti naraščajoči lakoti po svetu. Izraz tega so zaveze v okviru pobude za svetovno preskrbo s hrano, ki so bile sprejete med srečanjem v L'Aquili. V skladu s to pobudo bo EU prispevala 2,7 milijarde evrov, s čimer bo zagotovila največji prispevek med partnericami. Z instrumentom za hrano je bila zagotovljena 1 milijarda evrov nepovratnih sredstev in do zdaj je bilo porabljenih že 85 % teh sredstev, kar potrjuje, da se je EU trdno zavezala k izboljšanju življenjskih razmer najrevnejših po svetu in da svoje obljube izpolnjuje.   Od uvedbe instrumenta za hrano v višini 1 milijarde evrov decembra lani naj bi pomoč na podlagi začetnih projektov, ki se trenutno izvajajo, dosegla več kot 33 milijonov ljudi, prvi rezultati pa so že vidni. V Zimbabveju je bilo na primer 176 000 ranljivim kmetovalcem priskrbljenih in razdeljenih 26 000 ton semen in gnojil. To število ustreza 10 do 15 % manjših kmetovalcev v državi. Tako skupno prizadevanje EU in Organizacije združenih narodov za prehrano in kmetijstvo (FAO) bi lahko podvojilo običajne zmogljivosti proizvodnje hrane v zadevnih območjih.  V Bangladešu je program, ki se izvaja skupaj s svetovnim programom za hrano (WFP), doslej omogočil 43 000 ljudem, da se začnejo ukvarjati z ribolovom, dodatnih 60 000 ljudi pa zdaj lahko živi v območjih, ki so zaščitena od vdorov slane vode. Obvestilo za medije Predstavniki medijev so vabljeni, da se udeležijo srečanja, na katerem bo generalni direktor Urada za sodelovanje EuropeAid g. Koos Richelle predstavil poročilo za zainteresirane strani. Srečanje "Izkušnje z instrumentom za hrano: resnično globalno partnerstvo in pravočasen odziv" bo potekalo v četrtek, 15. oktobra, od 13.00 do 14.00 v pritličju informacijskega centra Info Point External Cooperation, Rue de la Loi 43, Bruselj. Informacije in prijave    http://ec.europa.eu/europeaid/infopoint/conferences/2009/10-15_foodfacility_en.htm    Ozadje Zaradi krize, ki jo je povzročila podražitev hrane v državah v razvoju, je bil decembra 2008 kot izraz hitrega odziva EU v pomoč državam v razvoju uveden instrument za hrano v višini 1 milijarde evrov. Celotni načrt za izvajanje instrumenta za hrano zajema 50 ciljnih držav, ki prejemajo ali bodo prejemale pomoč v obdobju treh let. Aprila 2009 je bilo že dodeljenih 707 milijonov evrov sredstev. Evropska komisija v duhu partnerstva in učinkovitosti podpira in stopnjuje obstoječi okvir političnega dialoga, naložb v proizvodnjo hrane in varnostnih mrež, ki jih zagotavljajo organizacije s specializacijo na področju hrane. Podpora se dodeljuje prek mednarodnih organizacij, regionalnih organizacij in nacionalnih vlad, na podlagi razpisa za zbiranje predlogov, katerega objava je predvidena konec leta 2009, pa bo za dejavnosti nevladnih subjektov, pristojnih organov držav članic ter drugih upravičenih izvajalcev danih na voljo 200 milijonov evrov. Več informacij o politikah EU in strategijah o varnosti preskrbe s hrano:    http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
