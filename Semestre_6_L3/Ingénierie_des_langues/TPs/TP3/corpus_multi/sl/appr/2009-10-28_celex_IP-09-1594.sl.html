IP/09/1594 V Bruslju, 28. oktobra 2009 Poplačana prizadevanja Komisije za poostritev nadzora nad strukturnimi skladi  Komisija je danes objavila poročilo o napredku pri izvajanju akcijskega načrta za izboljšanje skupnega upravljanja strukturnih skladov in K ohezijskega sklada EU.  Poročilo, ki sta ga predstavila komisar za regionalno politiko Paweł Samecki in komisar za zaposlovanje, socialne zadeve in enake možnosti Vladimir Špidla, poudarja ukrepe za izboljšanje finančnega nadzora v državah članicah in za odpravo napak, ki lahko privedejo do nepravilnih zahtevkov za izplačila iz proračuna EU.   Komisar za regionalno politiko  Paweł Samecki je povedal:  „Za Komisijo je izboljšanje sistemov upravljanja in nadzornih sistemov velikega pomena.  S pomočjo držav članic smo začeli izvajati akcijski načrt za zagotovitev zanesljivega in natančnega preverjanja izdatkov.  To bo dolgoročno prispevalo k znižanju stopnje napak in zaščiti davkoplačevalskega denarja.  Danes lahko rečemo, da so naša prizadevanja že obrodila sadove:  Komisija in države članice so se zavezale k sprejetju ustreznih ukrepov, če bi bile ugotovljene napake.  Napredujejo tudi naša prizadevanja za poenostavitev pravil za financiranje.“  Komisar za zaposlovanje, socialne zadeve in enake možnosti Vladimir Špidl a je dodal:  „Komisija si v sodelovanju z državami članicami prizadeva, da se davkoplačevalski denar porablja učinkovito in da imajo od sredstev Evropske unije korist njeni državljani.  Poenostavitev je še zlasti pomembna za manjše predlagatelje projektov, zato smo na začetku sedanjega programskega obdobja uvedli nekaj računovodskih poenostavitev pri sporočanju posrednih stroškov.  Komisija dejavno spodbuja izvajanje te poenostavitve in z veseljem sporočam, da so prvi rezultati že tukaj: skoraj vse države članice so Komisijo v zadnjih mesecih obvestile o shemah, ki jih bodo uvedle za celotne programe ali njihove dele.“ Strožji ukrepi za omejitev napak  Komisija je 19 . februarja 2008 sprejela akcijski načrt v 37 točkah.  S tem se je odzvala na priporočila Evropskega parlamenta in Evropskega računskega sodišča za izboljšanje sistemov upravljanja in nadzornih sistemov v državah članicah in zmanjšanje tveganja za pojavljanje napak v zahtevkih za izplačila.  Za odkrivanje in odpravljanje napak so v prvi vrsti pristojne države članice,  naloga Komisije pa je, da preveri, ali je cilj bil uresničen.  Akcijski načrt naj bi zagotovil, da bodo nacionalni organi temeljito preverili upravičenost izdatkov iz sredstev strukturnih skladov, preden bodo od Komisije zahtevali izplačilo.  Akcijski načrt določa ukrepe za prekinitev ali izterjavo izplačil s finančno korekcijo v primeru nezadovoljivega ravnanja držav članic (glej  MEMO/09/481  ).   Iz današnjega poročila je razvidno, da so strožji ukrepi, ki jih je uvedla Komisija, že obrodili sadove.  Letos je Komisija izterjala 629 milijonov EUR, do konca leta pa naj bi izterjala še pol milijarde EUR.  Poročilo kaže tudi, da države članice vse bolj same izvajajo finančno korekcijo, kar jim daje več svobode pri vlaganju zahtevkov za izplačilo za druge upravičene projekte.   Namen akcijskega načrta je poleg tega državam članicam pomagati pri pripravah na „zaključek računov“ za programe strukturnih skladov v programskem obdobju 2000−2006 in zagotoviti učinkovito preverjanje revizijskih strategij držav članic ter finančnih nadzornih sistemov za proračunsko obdobje 2007−2013.  Poenostavitev pravil za financiranje  Komisija in države članice so dosegle velik napredek pri poenostavljanju pravil za financiranje.  Napake pogosto nastajajo zaradi zapletenih pravil, ki se napačno razlagajo ali izvajajo.  Poenostavitve so namenjene zmanjšanju birokracije ob ohranitvi strogega finančnega nadzora.  Med nedavno uvedenimi spremembami so ukrepi za uporabo pavšalnih obrestnih mer in pavšalnih zneskov za zmanjšanje upravnega bremena za upravičence.   Komisija zagotavlja tudi usposabljanje in pripravlja smernice za organe, pristojne za upravljanje programov strukturnih skladov.  Junija je v Bruslju potekal pomemben seminar, še za letos pa sta predvideni dve usposabljanji za nacionalne revizijske organe.  Opomba za urednike  Kohezijska politika EU je od leta 2000 pomagala ustvariti okrog 600 000 delovnih mest.  V obdobju 2007−2013 bodo skupne naložbe kohezijske politike v 27 državah članicah znašale 347 milijard, kar je 35 % proračuna Skupnosti v tem obdobju (975 milijard EUR).   Več informacij o evropski kohezijski politiki:     http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en    (Evropski socialni sklad)
