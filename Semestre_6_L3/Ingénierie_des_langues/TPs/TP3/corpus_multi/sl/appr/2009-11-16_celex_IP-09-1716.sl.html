IP/09/ 1716  V Bruslju, 16. novembra 2009 Naložbe podjetij v raziskave in razvoj v letu 2008: porast po vsem svetu, pri čemer so evropska podjetja uspešnejša od ameriških in japonskih Po podatkih iz danes objavljenega poročila o pregledu stanja na področju naložb v industrijske raziskave in razvoj v EU v letu 2009 so se kljub gospodarski krizi naložbe podjetij v raziskave in razvoj po vsem svetu v letu 2008 povečale za 6,9 %. S povečanjem za 8,1 % je rast naložb v raziskave in razvoj podjetij EU, ki so opredeljena kot podjetja s sedežem v EU, že drugo leto zapored znatno višja od rasti naložb v ZDA, kjer znaša 5,7 %, in na Japonskem, kjer znaša 4,4 %. Med prvimi desetimi podjetji sta dve iz EU: na tretjem mestu Volkswagen z naložbami v raziskave in razvoj v znesku 5,93 milijarde EUR, na osmem mestu pa Nokia. V svetovnem merilu v raziskave in razvoj največ vloži Toyota Motor, in sicer 7,61 milijarde EUR. Poročilo prav tako kaže, da imajo podjetja v državah v vzponu najvišjo rast naložb v raziskave in razvoj.  „Dobra novica je, da so podjetja v EU ohranila visoke naložbe v raziskave in razvoj kljub gospodarski krizi v letu 2008. To je najboljša strategija, da iz krize izstopimo močnejši. Podpirati moramo prizadevanja podjetij EU ter zagotoviti spodbude za krepitev sektorjev EU, ki raziskavam namenjajo veliko pozornosti. Del odgovora je oblikovanje resnično evropskega raziskovalnega prostora, skupaj z ukrepi EU za spodbujanje pametnih naložb v raziskave in razvoj. Prav tako pozdravljam povečanje naložb v raziskave in razvoj podjetij EU, ki se ukvarjajo s tehnologijami za proizvodnjo energije z nizkimi emisijami ogljika. To je nov vir rasti in delovnih mest v EU, “ je povedal evropski komisar za znanost in raziskave Janez Potočnik.  Poročilo o pregledu stanja na področju naložb v industrijske raziskave in razvoj v EU Evropske komisije kaže, da je kljub gospodarski krizi rast naložb podjetij v raziskave in razvoj po vsem svetu še vedno visoka, in sicer 6,9 % v primerjavi z 9,0 % iz leta 2007 (Slika 1). Podjetjem EU je uspelo ohraniti rast naložb v raziskave in razvoj na skoraj nespremenjeni stopnji, in sicer 8,1 % v primerjavi z 8,8 % leta 2007, medtem ko so se naložbe ameriških podjetij zmanjšale z 8,6 % leta 2007 na 5,7 % leta 2008. Podjetja s sedežem v državah v vzponu imajo še naprej najvišjo rast naložb v raziskave in razvoj, pri čemer je na prvem mestu Kitajska s 40-odstotnim povečanjem, sledijo ji Indija (27,3 %), Tajvan (25,1 %) in Brazilija (18,6 %). Vpliv krize se pri naložbah podjetij v raziskave in razvoj še ne pozna v celoti, opaznejši pa je pri drugih kazalnikih, zbranih v poročilu o pregledu, kot je dobiček podjetij iz poslovanja, ki je pri podjetjih EU padel za 30,5 %, pri ameriških podjetjih pa za 19,1 %. Smeri razvoja podjetij  Dve podjetji EU, Volkswagen in Nokia, sta med prvimi desetimi vlagatelji v raziskave in razvoj; pet podjetij je iz Združenim držav, med njimi so Microsoft, General Motors in Pfizer; na prvem mestu pa je edino japonsko podjetje na lestvici, Toyota. Med prvimi 50 podjetji na področju naložb v raziskave in razvoj je 16 podjetij iz EU in 18 ameriških podjetij, v obeh primerih dve manj kot leta 2007, iz Japonske pa je 13 podjetij, štiri več kot leta 2007. Vendar so imela podjetja EU, ki so se uvrstila med prvih 50, višjo povprečno intenzivnost raziskav in razvoja (naložbe v raziskave in razvoj kot odstotek od prodaje) kot podjetja izven EU, in sicer 7,8 % v primerjavi z 6,8 % (Slika 2). Smeri razvoja sektorja Na področju rasti naložb v raziskave in razvoj v ZDA prevladujejo sektorji z visoko intenzivnostjo raziskav in razvoja, ki vključujejo farmacevtsko in biotehnološko industrijo ter informacijsko tehnologijo, medtem ko so naložbe v raziskave in razvoj v EU enakomerneje razporejene po vseh sektorjih. Ameriška podjetja so okrepila svoj vodilni položaj v sektorju z visoko intenzivnostjo raziskav in razvoja, saj so v zadnjih štirih letih svoje naložbe povečala za 35 % v primerjavi z le 13,6-odstotnim povečanjem v podjetjih EU (Slika 3). Medtem ko je celotni sektor z visoko intenzivnostjo raziskav in razvoja v ZDA dvakrat večji kot v EU v smislu naložb v raziskave in razvoj, rezultati kažejo, da je uspešnost podjetij EU v tem sektorju v smislu raziskav in razvoja ter s tem povezanih kazalnikov podobna uspešnosti konkurenčnih podjetij v ZDA. Podjetja EU so vodilna v sektorjih s srednje visoko in srednje nizko intenzivnostjo raziskav in razvoja, kot so avtomobilska industrija in industrija avtomobilskih delov, elektronika in električne naprave ali kemikalije. Farmacevtska in biotehnološka industrija krepita svoj položaj vodilnih vlagateljev v raziskave in razvoj tako po svetu kot v ZDA ter predstavljata 18,9 % oziroma 25 % naložb. Številna farmacevtska podjetja so močno povečala naložbe v raziskave in razvoj: npr. Takeda Pharm. (+42,7 %), Boehringer Ingelheim (+21,9 %), Schering-Plough (+20,6 %), medtem ko so Merck (ZDA), Johnson &amp; Johnson in Pfizer znižali svoje naložbe v raziskave in razvoj za 1 do 2 %. Avtomobilska industrija in industrija avtomobilskih delov je v svetovnem merilu na tretjem mestu s 17,1 %, medtem ko je v EU in na Japonskem na prvem mestu s 25 % oziroma 27 %. Kljub temu, da je bila avtomobilska industrija prva, ki jo je prizadela gospodarska kriza, so nekatera avtomobilska podjetja v preteklem letu dosegla dvoštevilčno rast naložb v raziskave in razvoj: Volkswagen (+20,4 %), Peugeot (+14,4 %) in Fiat (+14,1 %). Medtem ko so druga podjetja znatno zmanjšala naložbe v raziskave in razvoj, npr. Renault (–9,2 %), Daimler (–9,1 %), BMW (–8,9 %), Ford Motor (–2,7 %) in General Motors (–1,2 %).  Letošnje poročilo o pregledu potrjuje aktivno vlaganje v raziskave in razvoj v podjetjih, ki se ukvarjajo s tehnologijami za proizvodnjo obnovljive energije. Šest podjetij EU iz tega sektorja je ustvarilo precejšnjo rast naložb v raziskave in razvoj v preteklih treh letih (Slika 4).  Ozadje  Poročilo o pregledu stanja na področju naložb v industrijske raziskave in razvoj v EU za leto 2009 zagotavlja informacije o vodilnih 1000 podjetjih EU in vodilnih 1000 podjetjih izven EU na področju naložb v raziskave in razvoj v zadnjem letu poročanja. Poročilo vsako leto objavi Evropska komisija. Poročilo o pregledu in druga poročila IRMA ( Industrial Research Investment Monitoring and Analysis) so na voljo na spletni strani    http://iri.jrc.ec.europa.eu/   .  Glej tudi   MEMO/09/503   Vprašanja &amp; odgovori  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
