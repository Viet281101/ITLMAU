IP/09/ 310
Bruselj, 24. februar 2009Komisija povečuje prožnost
strukturnih skladov za boljši odziv na finančno krizoKomisarka za regionalno politiko Danuta Hübner
je v odziv na finančno in gospodarsko krizo napovedala paket odločitev
Evropske komisije, katerih cilj je državam članicam zagotoviti
večjo prožnosti pri uporabi strukturnih skladov. Te
spremembe bodo omogočile podaljšanje rokov, do katerih morajo
države EU porabiti dodeljena sredstva iz finančnega obdobja
2000–2006, in zagotavljanje najučinkovitejše porabe vsakega
razpoložljivega eura.    
V zvezi z odločitvijo glede šestmesečnega podaljšanja
roka za projekte in plačila do 30. junija 2009 je komisarka Hübner
povedala: „Ves naš trud je usmerjen v zagotavljanje
učinkovite porabe vsakega eura iz strukturnih skladov. Kohezijsko politiko
prilagajamo novim gospodarskim razmeram, državam članicam pa
želimo omogočiti, da bi naložbe EU izkoristile kot pomoč pri
reševanju iz krize.“ 
Podaljšan rok za štiri strukturne sklade
Po pozivu Komisije so države članice zahtevale podaljšanje
obdobja upravičenosti za financiranje za 385 od 555 programov kohezijske
politike iz obdobja 2000–2006, v katerem skladi niso bili v celoti
izkoriščeni. Podaljšano obdobje upravičenosti se nanaša
na štiri strukturne sklade, in sicer Evropski sklad za regionalni razvoj 
(ESRR), Evropski socialni sklad (ESS), Evropski kmetijski usmerjevalni in
jamstveni sklad (EKUJS) in Finančni instrument za usmerjanje ribištva
(FIUR).
Ta prožnost bo državam članicam in regijam omogočila, da
izvedejo in zaključijo več projektov. Komisija jih spodbuja, da se
osredotočijo na sektorje in ukrepe z „visokim izkupičkom“,
kot so naložbe v energetsko učinkovitost za ustvarjanje okolju
prijaznih delovnih mest in varčevanje z energijo ter podpiranje čiste
tehnologije za spodbujanje dejavnosti, kot sta gradbeništvo in avtomobilska
industrija.
Petkrat večja prožnost
Komisija je prav tako sprejela ukrep, s katerim državam članicam in
regijam omogoča več prožnosti pri dodeljevanju sredstev za
različne prednostne naloge. Do zdaj so organi za upravljanje imeli
2-odstotno stopnjo prožnosti, če so hoteli prenašati sredstva med
tako imenovanimi „prednostnimi osmi“, ki opredeljujejo
strateška področja porabe vsakega operativnega programa kohezijske
politike. 
„Sedanje gospodarske razmere se močno razlikujejo od leta 2000,
ko je bil sklenjen dogovor o prednostnih nalogah. Zaradi izjemnih
okoliščin v državah članicah se je Komisija odločila za
petkratno povečanje stopnje prožnosti med prednostnimi nalogami, in
sicer z 2 % na 10 %. Tako bodo države članice lahko
uporabile preostanek sredstev na tistih področjih, na katerih bo
učinek največji,“ je pojasnila komisarka Hübner.
Opomba za urednike
Komisija preučuje vse možnosti za povečevanje in
pospeševanje naložb Skupnosti ter lajšanje finančnih
prenosov državam članicam in posledično končnim
upravičencem strukturnih skladov. V okviru teh prizadevanj so bili sprejeti
ali so v postopku sprejetja številni zakonodajni predlogi in nezakonodajni
ukrepi v zvezi s preteklimi in sedanjimi (2007–2013) programskimi obdobji
(glej MEMO/08/740).
Skupno financiranje za države članice v proračunskem obdobju
2000–2006 je znašalo 257 milijard EUR. Do zdaj je bilo
izplačanih 225 milijard EUR, kar znaša 87,5 %. Države
članice lahko zdaj izvedejo plačila za to obdobje do 30. junija 2009.
Rok za plačila Kohezijskega sklada za obdobje 2000–2006 je v
večini primerov konec leta 2010.
http://ec.europa.eu/regional_policy/funds/recovery/
