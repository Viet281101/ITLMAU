IP/09/272
Bruselj, 17. februarja 2009Prva novinarska nagrada EU za prispevke o
zdravstvu v okviru kampanje Evropa za bolnikeEvropska komisija danes uvaja novinarsko nagrado EU
za prispevke o zdravstvu, objavljene v tisku ali na spletu. Ta prestižna
nagrada je pomemben del kampanje Evropa za bolnike, ki se je začela pred
kratkim. Z nagrado se priznavajo in spodbujajo visoko kakovostni
novinarski prispevki o zdravstvu po vsej Evropi. Njen namen je spodbuditi in
prispevati k razpravi o vprašanjih na področju zdravstva v EU in
zlasti k pobudam v zvezi s kampanjo Evropa za bolnike. 
Komisarka EU za zdravje Androulla Vassiliou je povedala: „Nagrada
priznava odločilno vlogo in odgovornost, ki ju imajo novinarji pri
obveščanju evropskih državljanov o zdravstvenih politikah in
ukrepih EU. Pobude v okviru kampanje Evropa za bolnike, to so odkrivanje raka,
varnost bolnikov, darovanje in presajanje organov, uporaba antibiotikov in
čezmejno zdravstveno varstvo, so pomembne za vse nas in kažejo
prednostno nalogo Komisije, da državljana postavi na prvo mesto. Upam, da
bo ta nagrada spodbudila razpravo na lokalni, nacionalni in tudi evropski
ravni.“ 
Upoštevali se bodo članki, objavljeni v tisku ali na spletu med 2.
julijem 2008, ko je bila sprejeta prva pobuda kampanje Evropa za bolnike, in
zaključkom razpisa 15. junija 2009. Novinarje vabimo, da svoje članke
pošljejo s spletno prijavnico, ki je objavljena na spletni strani kampanje
Evropa za bolnike. Na spletni strani so na voljo tudi dodatne informacije o
pravilih in pogojih.
Postopek za izbor zmagovalca bo potekal v dveh fazah. Najprej bodo nacionalne
žirije, sestavljene iz dveh zdravstvenih strokovnjakov in dveh novinarjev,
pod vodstvom predstavništva Komisije izbrale nacionalnega finalista v vsaki
državi članici. Nato bodo izbrani zmagovalec ter drugo in tretje
uvrščena. Izbrala jih bo žirija EU, ki ji bo predsedoval
generalni direktor Evropske komisije za zdravje in potrošnike Robert
Madelin. Imena članov nacionalnih žirij in žirije EU bodo po
potrditvi objavljena na spletni strani kampanje Evropa za bolnike. 
Jeseni 2009 bo 27 finalistov povabljenih v Bruselj na medijski seminar o
vprašanjih na področju zdravstva v EU in na prestižno podelitev
nagrad, ki jo bo gostila komisarka Androulla Vassiliou. Prva nagrada bo
5 000 evrov, druga 3 000 in tretja 2 000 evrov.
Novinarska nagrada EU za prispevke o zdravstvu in kampanja Evropa za bolnike
sta financirani v okviru drugega programa Skupnosti na področju zdravja
2008–2013.
Namen je, da bi nagrada EU za prispevke o zdravstvu postala vsakoleten
dogodek, njen obseg pa se bo predvidoma razširil, tako da bi bili
vključeni tudi avdiovizualni mediji. To pa je odvisno od uspeha in
pridobljenih izkušenj v prvem letu.
Če želite poslati svoj članek ali izvedeti več o
novinarski nagradi EU za prispevke o zdravstvu, so informacije na voljo na
spletni strani kampanje Evropa za bolnike: 
http://ec.europa.eu/health-eu/europe_for_patients/index_sl.htmDrugi program Skupnosti na področju zdravja 2008–2013:
http://ec.europa.eu/health/ph_programme/pgm2008_2013_en.htm
