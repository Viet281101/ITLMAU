IP/09/275
Bruselj, 18. februarja 2009Komisija predlaga ustanovitev evropskega
urada za podporo aziluKomisija je danes sprejela predlog uredbe o
ustanovitvi evropskega urada za podporo azilu. Predlog je del pakta o
priseljevanju in azilu ter je bil oblikovan na zahtevo Evropskega sveta.
Na njegovi podlagi bo ustanovljena operativna agencija, ki bo
usklajevala in okrepila sodelovanje na področju azila med državami
članicami in s tem tudi zbližala različne nacionalne prakse. Urad
bo tudi prispeval k približevanju predpisov na področju pravice do
azila, ki veljajo v EU. 
Komisar za področje svobode, varnosti in pravice ter podpredsednik
Komisije Jacques Barrot je dejal:  „Dejavno si prizadevamo za vzpostavitev
skupnega evropskega azilnega sistema. Pri tem je nujno, da zbližamo ne samo
prakse, temveč tudi zakonodajne ureditve.  Bistveno je, da so službe
držav članic, pristojne za področje azila, deležne dejanske
pomoči, ki bi ustrezala njihovim vsakdanjim operativnim potrebam. Podporne
skupine, ki jih bo vzpostavil urad, bodo omogočile, da v nujnih primerih,
kot so množični prihodi prosilcev za azil, najdemo skupne
rešitve. 
Dosedanja praksa na področju uveljavljanja pravice do azila dokazuje, da
so med državami članicami velike razlike pri zahtevah za mednarodno
zaščito. Iračan ima na primer 71 % možnosti, da pridobi
zaščito v dani državi članici, a le 2 % možnosti, da jo
pridobi v drugi. Akcijski načrt na področju azila, ki ga je Komisija
sprejela junija 2008, je predvidel daljnosežne dopolnitve in spremembe v
evropski zakonodaji za področje pravice do azila. Ukrepi za to se izvajajo,
vendar jih je treba podpreti z okrepljenim upravnim sodelovanjem med
državami članicami s ciljem zbliževanja različnih
nacionalnih praks. 
 Urad bo države članice podprl pri prizadevanjih za
uresničevanje doslednejše in pravičnejše politične
zamisli glede azila, na primer s pomočjo pri ugotavljanju dobrih praks,
prirejanju usposabljanj na evropski ravni ali z izboljšanjem dostopa do
kakovostnih informacij glede držav izvora. Dana mu bo tudi naloga, da
usklajuje delo podpornih skupin nacionalnih strokovnjakov, s katerimi bodo
razpolagale države članice, ki se spoprijemajo z množičnim
prilivom prosilcev za azila na svoje ozemlje. Poleg tega bo zagotavljal tudi
znanstveno in tehnično podporo razvoju politik in zakonodaje na
področju azila.
Urad bo ustanovljen v obliki agencije kot neodvisnega organa EU. Komisija in
države članice bodo zastopane na ravni upravnega odbora, ki je
najvišji upravni organ urada. Urad bo tesno sodeloval z organi držav
članic, pristojnimi na področju azila, ter z Visokim komisariatom
Združenih narodov za begunce.   Predviden je tudi svetovalni forum za
dialog z organizacijami civilne družbe. 
Če bo predlog Komisije sprejet v kratkem, bi lahko bil urad ustanovljen
in začel delovati leta 2010. Sedež bo imel v državi članici,
ki jo bodo določili voditelji držav in vlad Evropske unije.
