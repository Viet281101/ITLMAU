IP/09/ 1683  Bruselj, 6. novembra 2009  Ribištvo:  začenja se pomembno srečanje Mednarodne komisije za zaščito atlantskega tuna (ICCAT)  Jutri se bo v Recifeju v Braziliji začelo letno srečanje Mednarodne komisije za zaščito atlantskega tuna (ICCAT).  Med glavnimi temami, ki zadevajo EU, so obnovitev zalog navadnega tuna, še zlasti z zmanjšanjem celotnega dovoljenega ulova in ribolovne zmogljivosti, strožje upoštevanje predpisov ICCAT in sprejetje ustreznih, znanstveno utemeljenih ukrepov za vse staleže rib.  EU želi doseči, da se poleg navadnega tuna pozornost posveti tudi drugim zadevnim staležem ter da se uvedejo ustrezni ohranitveni ukrepi, da se zagotovi trajnost povezanih ribolovnih dejavnosti.   Svet je Komisiji podelil trden mandat, da se v imenu EU pogaja na letošnjem srečanju ICCAT.  Evropski komisar za pomorske zadeve in ribištvo Joe Borg je ob tem izjavil:  „Kljub prizadevanjem evropskih ribičev in določenemu napredku je glede staleža navadnega tuna potreben dodaten trud.  ICCAT bo morala letos ugrizniti v to kislo jabolko.  Pri navadnem tunu in vseh drugih zadevnih ribjih staležih bo treba dosledno upoštevati znanstvena mnenja.  Obenem bo treba ustrezno zmanjšati celoten dovoljeni ulov in najti učinkovito rešitev za problem presežne ribolovne zmogljivosti.  Pred nami so težke odločitve, a to je cena, ki jo moramo plačati, če želimo povezanim ribolovnim dejavnostim zagotoviti prihodnost.  EU pri tej ribiški panogi igra pomembno vlogo in bo svojo odgovornost tudi izpolnila“.  V zvezi z vzhodnim navadnim tunom je ICCAT lani v Marakešu sprejela prenovljeni 15-letni obnovitveni načrt, ki med drugim predvideva skrajšane ribolovne sezone, program za zmanjšanje ribolovne zmogljivosti in sklop nadzornih ukrepov, kakršnih v EU še ni bilo.  Znanstveni odbor ICCAT je v svojem najnovejšem mnenju ponovil potrebo po zmanjšanju celotnih dovoljenih ulovov.  V skladu z obnovitvenim načrtom iz Marakeša naj bi članice ICCAT na naslednjem srečanju ICCAT razpravljale o načrtih za upravljanje zmogljivosti in jih tudi potrdile.  Hkrati to srečanje v Recifeju pomeni nadaljevanje izrednega sestanka Odbora ICCAT za izvajanje, ki je marca potekalo v Barceloni.  Tudi za druge pomembne ribje staleže, kot so velikooki tun, atlantska in sredozemska mečarica ter severnoatlantski dolgoplavuti tun, naj bi določili ali prenovili večletne načrte upravljanja.  Nekateri načrti, kot tisti za severnoatlantsko mečarico, so se izkazali kot uspešni, a glede na najnovejša znanstvena dognanja so potrebne nadaljnje prilagoditve.  Preverjanje skladnosti s predpisi ICCAT mora biti pri teh vrstah enako temeljito kot pri obveznosti glede navadnega tuna,  V zvezi z morskimi psi pa namerava EU v skladu s svojimi zavezami iz Akcijskega načrta EU za morske pse spodbuditi obsežne zaščitne ukrepe.  Letos bo EU zlasti predlagala ukrepe za zaščito atlantskega morskega psa in morske lisice.  Letošnje letno srečanje ICCAT bo potekalo od 7. do 15. novembra.  ICCAT je medvladna organizacija za ribištvo, odgovorna za ohranitev tunov in tunom podobnih vrst v Atlantiku in sosednjih morjih.  Ustanovljena je bila leta 1966, trenutno pa ima 51 članic.  Več informacij je na voljo na spletni strani   www.iccat.int   .
