IP/09/1576  Bruselj, 23. oktobra 2009  Okolje:  Komisija išče zeleni prestolnici Evrope za leti 2012 in 2013  Začenja se iskanje mest, ki bosta postali naslednji zeleni prestolnici Evrope. Ugledna nagrada za zeleno prestolnico Evrope je priznanje za mesta, ki so med najboljšimi pri zagotavljanju okolju prijaznega življenja. Pred tem sta bila letos za prva nosilca naslova za leto 2010 oziroma 2011 imenovana Stockholm in Hamburg. Zdaj se začenja tekma za zaželeni naslov za leti 2012 in 2013. Nagrada, ki se podeljuje vsako leto, naj bi evropska mesta spodbudila, da bi postala privlačnejša in bolj zdrava – zelena mesta za zdravo življenje. Komisar EU za okolje Stavros Dimas je povedal: „Lokalni organi imajo odločilno vlogo pri izboljševanju življenjskih razmer za meščane. Nagrada za zeleno prestolnico Evrope s sistematičnim upoštevanjem okoljskih vprašanj pri urbanističnem načrtovanju spodbuja k reševanju okoljskih problemov in izboljšanju kakovosti življenja za meščane.“  Razpis za nagrado za zeleno prestolnico Evrope za leti 2012 in 2013   Vsa mesta v EU z več kot 200 000 prebivalci se lahko prijavijo za nagrado za zeleno prestolnico Evrope za leti 2012 in 2013.  V tekmovanju lahko sodelujejo 27 držav članic EU, države kandidatke (Turčija, Nekdanja jugoslovanska republika Makedonija in Hrvaška) ter države Evropskega gospodarskega prostora (Islandija, Norveška in Lihtenštajn).   Prijave bodo ocenjene na podlagi 11 okoljskih meril, med katere spadajo lokalni prispevek k boju proti svetovnim podnebnim spremembam, količina odpadkov in gospodarjenje z njimi, narava in biološka raznovrstnost, promet, zrak ter voda.   Mesta za prijavo izpolnijo spletni obrazec.  Rok za prijavo za leti 2012 in 2013 je 1. februar 2010.  Zmagovalci bodo razglašeni oktobra 2010.  Žirijo sestavljajo pre dstavniki Evropske komisije, Evropske agencije za okolje in najpomembnejših evropskih in mednarodnih okoljskih organizacij.  Bolj zelena mesta  Štirje od petih evropskih državljanov zdaj živijo na mestnih območjih, zato kakovost mestnega okolja neposredno v pliva na kakovost njihovega življenja.  Nagrada za zeleno prestolnico Evrope je bila zasnovana kot spodbuda in nagrada za večja prizadevanja mest in njihovo zavzemanje za nadaljnje ukrepe ter kot možnost za prikaz najboljših praks in spodbujanje njihove izmenjave med evropskimi mesti.   Nagrada se podeli mestu, ki dosledno dosega visoke okoljske standarde in se ves čas zavzema za velikopotezne ukrepe, nadaljnje izboljšanje okolja ter trajnostni razvoj.  Njen namen je, da zmagovalna mesta postanejo vzor drugim evropskim mestom, in podpiranje uporabe najboljših praks.   Stockholm in Hamburg sta februarja letos premagala vse nasprotnike in bila imenovana za prva dobitnika nagrade za zeleno prestolnico Evrope.  Švedska prestolnica bo zelena prestolnica Evrope leta 2010, Hamburg pa leta 2011.  Mesti sta bili izbrani za vzornika preostali Evropi zaradi njunih ukrepov za izboljšanje mestnega okolja, med katere spadajo tudi ukrepi za zmanjševanje onesnaženosti zraka, prometnih zastojev in izpustov toplogrednih plinov.  Pojasnilo  Nagrada za zeleno prestolnico Evrope je nastala na pobudo mest z okolju prijazno vizijo.  Zamisel je bila sprva izoblikovana na zasedanju v Talinu, v Estoniji, 15. maja 2006 na pobudo Jürija Ratasa, nekdanjega župana Talina. Petnajst evropskih mest in Zveza estonskih mest so podpisali skupen memorandum o soglasju o uvedbi te nagrade. Danes nagrado podpira več kot 40 mest, med njimi 21 glavnih mest držav EU. Več informacij: Več o nagradi za zeleno prestolnico Evrope si preberite na spletni strani:    www.europeangreencapital.eu    in na spletišču Komisije o mestnem okolju:    http://ec.europa.eu/environment/urban/home_en.htm   .
