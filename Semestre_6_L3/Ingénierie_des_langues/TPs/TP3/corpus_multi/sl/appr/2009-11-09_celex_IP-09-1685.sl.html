IP/09/1685  Bruselj, 9. novembra 2009 Padec Berlinskega zidu obeležen s podiranjem domin Predsednik Evropske komisije, predsednik Evropskega parlamenta, voditelji držav in vlad ter tisoči državljanov bodo danes praznovali 20. obletnico padca Berlinskega zidu, ki predstavlja edinstven dogodek iz bližnje preteklosti in mejnik v evropski integraciji.  Predsednik Barroso, ki bo danes pred Brandenburškimi vrati sodeloval na uradnem delu „ Festivala svobode “ , je povedal:  „ Padec Berlinskega zidu ne predstavlja le propada totalitarizma v Srednji in Vzhodni Evropi, pač pa je tudi pomemben simbol združitve Nemčije in cele Evrope.  9. novembra 1989 se je zdelo, da je vse mogoče. To je bil dan veselja, želje po svobodi in mirne revolucije. Ta zgodovinski dan me v marsičem spominja na portugalsko revolucijo leta 1974, ki sem jo doživel kot 18-letni študent. “  „ Leto 1989 je spremenilo Evropo, padec Berlinskega zidu pa je bil eden najpomembnejših simbolov našega časa, “ je še dodala Margot Wallström, podpredsednica Evropske komisije, pristojna za medinstitucionalne odnose in komunikacijsko strategijo.  Komisija je letos v okviru slogana „ Evropa, združena in svobodna“ organizirala številne dejavnosti in dogodke na nacionalni ravni in ravni EU, s katerimi je obeležila spomin na padec železne zavese. Drevi se bo v Berlinu zbralo na tisoče ljudi, ki bodo praznovali padec Berlinskega zidu. V kratkem govoru jih bo nagovoril predsednik Komisije José Manuel Barroso.  Osrednji del „ Festivala svobode “ je umetniški projekt, v katerem bodo z dominami ponazorjeni verižni dogodki iz leta 1989. Ta projekt je organiziralo mesto Berlin v sodelovanju z Generalnim direktoratom za komuniciranje in Predstavništvom Komisije v Berlinu. 1 000 orjaških domin se bo v 1,2 km dolgi vrsti od Checkpoint Charlie do Reichstaga, kjer je nekoč stal Berlinski zid, porušilo, kot se je nekdaj zid. Simbolične domine so poslikali predvsem šolarji iz celega sveta, pa tudi številne javne osebnosti, kot sta predsednik Komisije Barroso in predsednik Evropskega parlamenta Jerzy Buzek, ki bosta v Berlinu sprožila podiranje domin. Dodatne informacije:    www.europa1989-2009.eu      http://www.mauerfall09.de/en/home.html
