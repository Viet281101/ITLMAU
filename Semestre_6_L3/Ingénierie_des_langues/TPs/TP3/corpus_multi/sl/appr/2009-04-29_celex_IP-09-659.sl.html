IP/09/659
Bruselj, 29. aprila 2009Državne
pomoči: Komisija sprejela sveženj za hitrejše
odločanje o državnih pomočehEvropska
komisija je sprejela sveženj za poenostavitev postopkov za obravnavo
državnih pomoči, ki zajema kodeks najboljših praks in
obvestilo o poenostavljenem postopku. Oba sta namenjena
izboljšanju učinkovitosti, preglednosti in predvidljivosti postopkov
za obravnavo državnih pomoči na vseh stopnjah preiskav ter s tem
spodbujanju prostovoljnega sodelovanja med Komisijo in državami
članicami. Besedili zlasti predlagata, naj države članice pred
priglasitvijo ukrepov državne pomoči okrepijo svoje stike s Komisijo
in se tako izognejo morebitnim težavam v začetni fazi postopka.
Prinašata tudi več izboljšanih orodij za načrtovanje,
namenjenih reševanju tako težavnih kot tudi preprostih zadev.
Sprejetje svežnja za poenostavitev je pomemben del reformnega programa, ki
ga je Komisija napovedala v akcijskem načrtu državnih pomoči iz
leta 2005 (glej IP/05/680).Komisarka za konkurenco Neelie Kroes je pojasnila: „Poenostavljeni
sveženj za državne pomoči bo koristil podjetjem, saj bo
omogočal hitrejše odločanje o državnih pomočeh,
predvsem z zgodnejšim in boljšim sodelovanjem med državami
članicami ter Komisijo. S sprejetjem kodeksa najboljših praks in
obvestila o poenostavljenem postopku je Komisija izpolnila svojo obljubo, da bo
posodobila in poenostavila postopke za obravnavo državnih pomoči, kot
je opisano v akcijskem načrtu državnih pomoči.“ 
Sveženj za poenostavitev postopkov naj bi olajšal in s tem
pospešil različne vrste postopkov za obravnavo državnih
pomoči: preprostih ukrepov, priglašenih Komisiji, zapletenih zadev, ki
porajajo nova vprašanja, ter pritožb. To je v skladu s ciljem,
napovedanim v akcijskem načrtu državnih pomoči iz leta 2005 (IP/05/680),
ki je pozval k učinkovitejšim, preprostejšim in bolj
predvidljivim postopkom na področju državnih pomoči. O
svežnju je potekala obširna razprava z državami članicami in
zunanjimi zainteresiranimi stranmi (glej IP/08/1950);
odzivi so bili v glavnem pozitivni.
Kodeks najboljših praks podrobno opisuje, kako bi bilo treba postopke za
obravnavo državnih pomoči izvajati v praksi, zlasti glede njihovega
trajanja, preglednosti in predvidljivosti. Kodeks vključuje nekaj
prostovoljnih dogovorov med Komisijo in državami članicami, ki naj bi
omogočili preprostejše in bolj predvidljive postopke na vseh stopnjah
preiskav o državni pomoči. Uporabljal se bo za vse zadeve, za katere
ne velja Uredba o splošnih skupinskih izjemah (glej IP/08/1110)
ali obvestilo o poenostavljenem postopku.
Kodeks najboljših praks temelji na skupni zavezi Komisije in držav
članic. Komisija bo omogočila bolj redne stike pred priglasitvijo, da
bi povečala kakovost in popolnost priglasitev. Vzajemno dogovorjeno
načrtovanje bo določalo okvir obravnave posebno novih, zapletenih ali
nujnih zadev. Komisija si bo prizadevala tudi razvrstiti zahteve po informacijah
v skupine. 
Države članice pa so pozvane, da na zahteve Komisije v zvezi z
obravnavanimi zadevami predložijo popolnejše odgovore v krajšem
času. Zato kodeks predlaga tudi strogo izvajanje obstoječih
postopkovnih sredstev, s čimer naj bi spodbudili države članice,
da se hitro odzivajo in tako preprečijo zastoje v postopkih. Kodeks
najboljših praks je namenjen tudi izboljšanju postopka za obravnavo
pritožb, vključno z okvirnimi roki in boljšimi informacijami
pritožnikov. 
Poenostavljeni postopek naj bi izboljšal obravnavo preprostih zadev,
npr. tistih, ki so očitno v skladu z veljavnimi horizontalnimi instrumenti
ali uveljavljeno prakso Komisije glede odločanja. Komisija želi
zagotoviti, da bo očitno združljiva pomoč odobrena v enem mesecu
po tem, ko država članica vloži popolno priglasitev. Obvestilo
zato vsebuje tudi okvirni seznam ukrepov pomoči, ki so načeloma
primerni za poenostavljeno obravnavo in vključujejo nekatere pomoči za
MSP, okoljsko pomoč, pomoč za inovacije ter pomoč za
reševanje in prestrukturiranje. 
Ta novi postopek naj ne bi bil le hitrejši, temveč tudi
preglednejši: zainteresirane strani bodo namreč dobile novo
možnost, da izrazijo svoje pripombe glede predvidenega ukrepa državne
pomoči, saj bo povzetek ukrepov, ki jih je po poenostavljenem postopku
priglasila država članica, vnaprej objavljen na spletni strani
Komisije.
Nobena od teh pobud ni namenjena ukrepom, ki jih države članice
priglašujejo v okviru sedanje finančne in gospodarske krize, za katere
so bili vzpostavljeni posebni začasni notranji postopki, ki Komisiji
omogočajo, da priglašene ukrepe obravnava kot izjemno nujne.      
Kodeks in obvestilo sta na voljo v angleškem, francoskem in nemškem
jeziku na spletni strani Komisije:
http://ec.europa.eu/competition/state_aid/reform/reform.html.
Druge jezikovne različice bodo na voljo v kratkem.
Za dodatne informacije glej MEMO/09/208.
