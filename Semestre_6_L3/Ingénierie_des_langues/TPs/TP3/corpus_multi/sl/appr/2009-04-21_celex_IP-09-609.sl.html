IP/09/609
Bruselj, 21. aprila 2009Območja z omejenimi
možnostmi: Komisija krepi sodelovanje z nacionalnimi organi za
poenostavitev in boljšo usmeritev pomočiEvropska komisija je danes sprejela
sporočilo, ki utira pot novemu razvrščanju
kmetijskih območij z naravnimi ovirami. S pomočjo strokovnjakov je
Evropska komisija opredelila 8 meril za objektivno in nedvoumno razvrstitev
takšnih območij glede na tla in podnebje. Preden pa bo predstavila
podroben predlog, potrebuje več podatkov za oceno njihove izvedljivosti.
Zato je države članice pozvala k izvedbi simulacije z uporabo
nacionalnih podatkov, ki bo pokazala kako bi ta merila delovala. Nov sistem
razvrščanja bo verjetno uveden leta 2014, do takrat bo veljal sedanji
sistem. Novi pregled ne bo vplival na gorska območja (že
razvrščena na podlagi objektivnih skupnih meril) ali območja s
posebnimi ovirami (otoki in obalna območja), ki so razvrščena
glede na posebne ovire.
„Treba je racionalizirati razmejitev območij z naravnimi ovirami
za potrebe kmetijstva in bolje usmeriti pomoč. Nadaljnje obdelovanje teh
območij je v interesu kmetov in vseh nas, da se prepreči okoljska
škoda,“ je dejala Mariann Fischer Boel, komisarka za kmetijstvo in
razvoj podeželja. „Cilj ni zmanjšanje ali povečanje
območij z omejenimi možnostmi temveč vzpostavitev sistema
razmejitve, ki bo nedvoumen in pregleden ter bo hkrati upošteval posebnosti
tako velikega in raznolikega območja, kot je EU.“
Enostavnejša in preglednejša razmejitev območij
V EU je zdaj več kot 100 različnih nacionalnih meril za
določitev, ali območje z omejenimi možnostmi lahko prejme
plačilo. Računsko sodišče je ugotovilo, da raznovrstnost
lahko povzroči neenako obravnavo. S pomočjo strokovnjakov je Evropska
komisija opredelila 8 meril[1],
ki bodo dobra osnova za objektivno in nedvoumno razvrstitev takšnih
območij glede na tla in podnebje. 
Vendar je treba izvedljivost nove razmejitve, ki bo temeljila na teh merilih,
oceniti na podlagi simulacij, ki jih bodo opravile države članice z
uporabo natančnih nacionalnih podatkov. 
Boljša usmeritev
Če želimo ohraniti krajino, naravni habitat in biotsko
raznovrstnost, preprečiti gozdne požare ter izboljšati
upravljanje voda in tal, je bistveno, da ohranimo trajnostne sisteme kmetijstva
na območjih, kjer neugodne podnebne in talne razmere to otežujejo.
Subvencije EU za ohranitev kmetovanja so namenjene območjem, kjer
naravne ovire resno vplivajo na kmetovanje. Način dodeljevanja pomoči
kmetijam na teh območjih mora omogočiti, da se pomoč nameni
predvsem kmetijam, ki jim grozi, da bodo opustile kmetijsko rabo tal.
Intenzivno sodelovanje 
Komisija se je z državami članicami sestala že več kot
stokrat. Po javnem posvetovanju, ki se je začelo 22. maja 2008, je bilo
prejetih več kot 121 prispevkov. Prispevki so povzeti v presoji vpliva,
priloženi temu sporočilu.
Danes sprejeto sporočilo v analizo za novo razmejitev območij
nadalje vključuje institucije EU, regije in skupine, ki se zanimajo za
kmetijsko rabo tal.
Države članice so še naprej vključene z izvajanjem
simulacij, ki bodo bistvene pri pripravi predloga Komisije.
Omejeno področje uporabe
Novo razvrščanje ne bo vplivalo na gorska območja (že
razvrščena na podlagi objektivnih skupnih meril) ali območja s
posebnimi ovirami (otoki in obalna območja), ki so razvrščena
glede na posebne ovire.
Nadaljnje ukrepanje
Nacionalni organi morajo Komisiji poslati svoje simulacije do 21. oktobra
2009. Novi sistem razvrščanja bo verjetno uveden leta 2014.
Drugi podatki
Spletna stran Komisije o pomoči kmetom v območjih z omejenimi
možnostmi
http://ec.europa.eu/agriculture/rurdev/lfa/index_en.htmSpletna stran Komisije o politiki razvoja podeželja 2007–2013
http://ec.europa.eu/agriculture/rurdev/index_sl.htm[1] Ta merila so: nizka
temperatura, povišane temperature, sušenje tal, struktura in kamnitost
tal, globina korenin v tleh, kemijske lastnosti tal, uravnoteženost
vlažnosti tal in nagib.
