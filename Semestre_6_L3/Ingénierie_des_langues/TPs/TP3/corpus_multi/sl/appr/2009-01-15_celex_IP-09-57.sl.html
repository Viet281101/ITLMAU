IP/09/57
Bruselj, 15. januarja 2009Trg mleka in mlečnih izdelkov:
Komisija predlaga dodatne ukrepe za pomoč sektorju mleka in mlečnih
izdelkovPo nedavnem padcu cen mleka in mlečnih
izdelkov je komisarka za kmetijstvo Mariann Fischer Boel danes
obljubila uvedbo novih ukrepov za podporo trgu. Komisija bo
naslednji teden ponovno uvedla izvozna nadomestila za maslo, sir ter polnomastno
in posneto mleko v prahu. Ko se bo marca začel intervencijski odkup masla
in posnetega mleka v prahu, namerava Komisija, če bo treba, prek rednih
javnih razpisov odkupiti količine, večje od vnaprej določenih.
Novembra je Komisija ponovno uvedla zasebno skladiščenje za maslo, ki
je začelo veljati s 1. januarjem 2009 – tudi za maslo,
proizvedeno v decembru. Tako se je zasebno skladiščenje uvedlo bolj
zgodaj, kot je običajno. 
„Velik padec cen mleka v zadnjih nekaj mesecih je presenetil veliko
ljudi,“ je dejala komisarka Fischer Boel. „Na svojih potovanjih v
različnih državah članicah sem se pogovarjala s številnimi
proizvajalci in očitno je, da so zaskrbljeni. Zdaj je čas, da Evropska
unija pomaga. Spremembe, ki so bile uvedene med „zdravstvenim
pregledom“ kmetijske politike, bodo sektor mleka in mlečnih izdelkov
pomembno spodbudile, vendar je treba ukrepati takoj, saj bodo ukrepi
„zdravstvenega pregleda“ začeli veljati šele v naslednji
sezoni. Prepričana sem, da bodo ukrepi, ki jih predlagam danes, znatno
pripomogli k stabilizaciji trga mleka in mlečnih izdelkov.“ 
Po doslej največjem povišanju cen mleka in mlečnih izdelkov v
letu 2007 in začetku leta 2008 so se razmere na trgu mleka in mlečnih
izdelkov zdaj povsem obrnile. Zaradi povečane ponudbe na svetovnem trgu in
manjšega povpraševanja na notranjem trgu so se tržne cene
mlečnih izdelkov znižale skoraj do intervencijskih ravni ali celo pod
njih. Očitno gre cena, ki se plačuje proizvajalcem mleka, po isti poti
in že zabeležene znatno nižje cene se bodo v prihodnje verjetno
še znižale. 
Kar zadeva intervencijo, se bosta maslo in posneto mleko v prahu ponovno
začela odkupovati s 1. marcem (upravičena bo proizvodnja od
februarja dalje), trajala pa bo do konca avgusta. Prvih 30 000 ton masla in
109 000 ton posnetega mleka v prahu se bo odkupilo po vnaprej določeni
ceni (intervencijski ceni). Pričakujemo, da bo ta količina masla
precej hitro pokupljena in bo zato treba podpreti trg prek te mejne vrednosti.
Kot je bilo določeno med „zdravstvenim pregledom“, bo
mogoče sprejeti dodatne količine po cenah, ki se bodo vsakih
štirinajst dni določale z javnimi razpisi. Komisarka Fischer Boel je
službam napovedala, da bodo morale, če se bo dosegla mejna vrednost
30 000 t za maslo oziroma 109 000 t za posneto mleko v prahu,
upravljalnemu odboru predložiti predlog za ustrezne ukrepe, da bi se v tem
času znižanih cen izognili prekinitvi intervencije.
Poleg tega je treba zdaj ponovno uvesti tudi izvozna nadomestila. Zaradi
daljšega obdobja visokih cen na svetovnem trgu so bila izvozna nadomestila
vse od junija 2007 začasno opuščena. Zaradi svetovnih tržnih
cen, ki so zdaj pod intervencijskimi in tržnimi cenami EU, naši
izvozniki niso več konkurenčni. Nove težave, s katerimi se
naši izvozniki že soočajo zaradi finančne/kreditne krize, so
razmere še poslabšale. Izvozna nadomestila se bodo uvedla ne le za
maslo in posneto mleko v prahu, ampak tudi za vse druge mlečne izdelke, ki
so bili upravičeni v preteklosti, predvsem za polnomastno mleko v prahu in
sir. Nadomestila za maslo in posneto mleko v prahu bodo določena z javnim
razpisom v naslednjem krogu ponudb, o katerih se bo odločalo prihodnji
teden. Da bi izboljšali učinkovitost sistema, se bodo javni
razpisi namesto enkrat mesečno izvajali dvakrat mesečno.
Izvozna nadomestila se bodo tako kot v preteklosti tudi v prihodnje
uporabljala v skladu s pravicami in obveznostmi, ki jih imamo v okviru STO.
Dejanska stopnja nadomestila bo odvisna od ponudb, ki jih bomo dobili na trgu,
ocenjevala pa se bo v skladu z običajnimi objektivnimi merili, da bi tako
zagotovili, da se nadomestila dajejo le v potrebnem obsegu.
S temi ukrepi namerava Komisija proizvajalcem mleka in mlečni industriji
jasno sporočiti, da je pripravljena v celoti izkoristiti instrumente, ki
jih ima na voljo, ter tako podpreti trg in prihodke proizvajalcev.
