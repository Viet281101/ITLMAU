IP /09/912  V Bruslju, 12. junija 2009  Potrošniki:  Novi varnostni standardi EU za izdelke za zaščito otrok Države članice EU bodo v ponedeljek odločale o sprejetju dveh novih varnostnih standardov za izdelke za zaščito otrok, in sicer za nastavke za zapiranje oken in balkonskih vrat ter izdelke za kopanje otrok. Ta odločitev je del širše pobude, s katero se posodabljajo varnostni standardi za številne izdelke za zaščito otrok po celi EU. Standardi EU za te izdelke zdaj še ne obstajajo. Novi standardi bodo omogočili, da bodo nastavki za zapiranje oken in balkonskih vrat popolnoma varni za otroke, obenem pa bodo zagotovili tudi dvig splošnih varnostnih standardov. Standardi za izdelke za kopanje otrok, kot so npr. sedeži za kopanje dojenčkov, bodo povečali zahteve po obstojnosti in varnosti ter določili nova natančna opozorila za varuhe otrok. Države članice bodo v ponedeljek, 15. junija, v okviru Odbora za splošno varnost izdelkov z glasovanjem odločile o nadaljevanju oblikovanja novih standardov.  Evropska komisarka za varstvo potrošnikov Meglena Kuneva je povedala: „ Vsak starš ali varuh otrok se sam odloči, kako bo zagotovil varnost otrok. Naša skrb je, da so izdelki, ki jih starši želijo uporabljati, res varni. Navodila morajo biti jasna, izdelki pa zares varni za otroke, če so tako označeni, poleg tega pa morajo opraviti ustrezne preskuse varnosti. Ti izdelki se uporabljajo za najranljivejše potrošnike, zato je treba biti glede varnosti še posebej previden. “  Postopek Evropska komisija je v sodelovanju z državami članicami začela posodabljati varnostne standarde za vrsto izdelkov za zaščito otrok, saj zdaj v EU takšni standardi ne obstajalo ali pa veljavni standard ne zajema vseh tveganj. Predlogi za dodatne standarde za izdelke za otroke bodo predstavljeni v naslednjem letu, vključno s standardi za otroške stole za hranjenje, otroške sedeže in vzmetnice za otroške posteljice. Nastavki za zapiranje oken in balkonskih vrat, varne za otroke Ti varnostni nastavki so namenjeni zmanjšanju ali preprečitvi nezgod, in sicer tako,: (1) da blokirajo odprtje okna ali balkonskih vrat do določenega položaja in (2) so varni za otroke in jih otrok, mlajši od štirih let, ne more sam odpreti.  Sedanje razmere: Nezgodni padci z višin, kot so okna ali balkoni, predstavljajo glavni vzrok smrti, trajnih poškodb možganov ali okostja pri otrocih, mlajših od pet let   1   . V regiji Ile de France v Franciji je bilo med majem in septembrom 2005 prijavljenih 67 nezgodnih padcev. Na Danskem in Švedskem pa je vsako leto prijavljenih od 20 do 60 takšnih primerov.  Podatki iz obdobja med leti 1996 in 2003 kažejo, da se je vsako leto v Grčiji zgodilo 79 nezgod, na Nizozemskem 130 nezgod, v Združenem kraljestvu pa 25 nezgod   2   . Vsako leto v Združenih državah Amerike umre 15–20 otrok, mlajših od 10 let, več kot 4 000 pa rabi nujno medicinsko pomoč zaradi poškodb, nastalih pri padcu čez okno   3   .  Med letoma 2005 in 2007 so Avstrija, Danska in Norveška izvedli skupni projekt za ocenitev varnosti nastavkov za zapiranje oken in balkonskih vrat. Rezultati so pokazali, da so nekatere modele zapahov odprli otroci, čeprav naj bi bila varna za otroke, drugi modeli pa so razpadli, se zlomili ali niso prestali preskusa staranja. Vsem preskušenim modelom so primanjkovala nekatera zahtevana osnovna navodila.  Predlog: Standard EU bo uvedel nove zahteve za preskus varnosti izdelka, njegovo strukturno celovitost v pričakovani življenjski dobi, njegovo odpornost na staranje ter izpostavljenost vremenskim razmeram. Standard bo obsegal tudi določbo o jasnih navodilih in informacijah za uporabnike. Izdelki za kopanje dojenčkov  Sedanje razmere: Za izdelke za kopanje dojenčkov, kot so sedeži za kopanje, pripomočki za kopanje ali kadi, trenutno še ni standardov EU. V Franciji pa vendar obstaja omejeno število nacionalnih določb. ZDA imajo veljaven standard za sedeže za kopanje. Za kopalne kadi in stojala pa je standard šele v začetni razvojni fazi. Obširni podatki s celega sveta dokazujejo, da so nezgode in poškodbe v zgodnjem otroštvu povezane z izdelki za otroke. Na primer v ZDA se je leta 2007 približno 62 000 otrok, mlajših od pet let, zdravilo na urgenci zaradi poškodb, povezanih z izdelki za otroke. Zaradi teh zaskrbljujočih podatkov je Komisija v sodelovanju z državami članicami izvedla študijo (2007–2008), ki je opredelila izdelke za otroke, ki so še zlasti nevarni za dojenčke in majhne otroke ter za njih še ni veljavnih varnostnih standardov ali pa ti ne zajemajo vseh tveganj. Med te izdelke spadajo:  Sedeži za kopanje dojenčkov, tj. izdelki, ki omogočajo, da je otrok med kopanjem v sedečem položaju. Pripomočki za kopanje, ki se uporabljajo za dojenčke ali novorojenčke in omogočajo, da je otrok med kopanjem v ležečem položaju. Kopalne kadi in stojala za majhne otroke do dvanajstega meseca. Ti izdelki so postali zelo priljubljeni in uporablja jih vedno več potrošnikov.  Glavni razlog za nezgode je dejstvo, da imajo odrasli varljiv občutek varnosti, saj predpostavljajo, da gre za varne naprave, in je zato bolj verjetno, da bodo pustili otroka samega v kadi. Študija Komisije je sprožila tudi pomisleke o zahtevah po obstojnosti. Nezgode so se zgodile tudi ob prisotnosti odraslega: izdelek je razpadel, se snel s površine ali pa ga je otrok po nesreči razstavil. Izredno pomembno je, da je odrasla oseba previdna, saj se otrok lahko utopi v zelo kratkem času.  Podatki, ki jih je Komisija ZDA za varnost potrošniških izdelkov (CPSC) objavila februarja 2009   4   , kažejo, da je med leti 2003 in 2005 pri uporabi kopalnih kadi ali kopalnih obročev umrlo 90 majhnih otrok. V Združenem kraljestvu se je med leti 1989 in 2003 utopilo 78 otrok   5   , v ZDA pa je bilo med januarjem 1983 in aprilom 2005 prijavljenih 123 smrti zaradi utopitve in 182 skorajšnjih utopitev   6   . Povprečna starost utopljenih otrok je med pet in deset mesecev.  Predlog : Novi standard bo uvedel izboljšane zahteve po obstojnosti in varnosti z namenom zmanjšanja tveganja prevrnitve, če se otrok nagne v kakršno koli smer, poskuša vstati ali potiska izdelek. Standard bo tudi predpisoval, da morajo biti opozorila in navodila za potrošnike na embalaži, izdelku in prodajnem mestu natančnejša in vidnejša.  Kaj sledi?   Predlog Komisije se predloži Evropskemu parlamentu, ki ga pregleda v enem mesecu, nato pa še kolegiju komisarjev, ki sprejme uradno odločbo. Evropski odbor za standardizacijo (CEN) nato prejme mandat, v katerem lahko začne oblikovati nove standarde in ki lahko traja več kot dve leti.  Glasovanje bo potekalo 15. junija med kosilom v Centre Albert Borschette, Rue Froissart.   Študija je na voljo:    http://ec.europa.eu/consumers/safety/projects/ongoing-projects_en.htm#project_results  .    1 :   Svetovna zdravstvena organizacija – Evropsko poročilo o preprečevanju poškodb otrok, 2008.    2 :   Komisija za varnost potrošnikov, Francija – Mnenje o varnosti oken in balkonov (10/05).    3 :   Komisija ZDA za varnost potrošniških izdelkov – Ocena varnosti potrošniških izdelkov, letnik 5 (2000).    4 :    http://www.cpsc.gov/library/nursery07.pdf  .    5 :   Royal Society for the Prevention of Accidents, Združeno kraljestvo.    6 :   Komisija ZDA za varnost potrošniških izdelkov, sedeži za kopanje, september 2006.
