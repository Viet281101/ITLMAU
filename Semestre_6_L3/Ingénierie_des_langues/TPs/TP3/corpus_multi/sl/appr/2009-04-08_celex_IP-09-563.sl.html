IP/09/563
Bruselj, 8. aprila 2009Ribištvo: sprostitev celotnega
potenciala evropskega ribogojstvaKot eden najhitreje rastočih živilskih
sektorjev na svetu nas ribogojstvo že oskrbuje s približno polovico
vseh rib, ki jih pojemo, ponudi pa lahko še veliko več.
EU je določila visoke standarde, da bi trajnostno rast ohranila v
središču pristopa in metod ribogojstva. Naša ribogojna industrija
je vodilna v svetu na področju raziskav in tehnološkega razvoja.
Vendar tega napredka v odličnosti ni mogoče opaziti v proizvodnji, ki
se je v EU umirila, medtem ko se v nekaterih drugih delih sveta močno
povečuje. Komisija je v sporočilu, ki ga je predstavila danes,
napovedala, da bo obravnavala sedanje stanje ter dala nov zagon trajnostni rasti
ribogojnega sektorja v EU.
„Ribogojstvo ima svetlo prihodnost pri oskrbovanju zahtevnih evropskih
potrošnikov z visokokakovostnimi in zdravimi ribjimi proizvodi. Vendar
trenutno njegov potencial še zdaleč ni v celoti izkoriščen.
Čas je, da se temu strateško pomembnemu sektorju nameni prozornost, ki
jo zasluži, zagotovi enakopravnost ter se mu dobesedno da na voljo prostor,
ki ga potrebuje za razvoj,“ je dejal komisar za pomorske zadeve in
ribištvo Joe Borg. 
Komisija v svojem sporočilu proučuje temeljne vzroke za stagnacijo
ribogojne proizvodnje v EU ter išče načine za izboljšanje
konkurenčnosti, trajnosti in upravljanja sektorja.
Prvič, sektor lahko postane bolj konkurenčen s stalno močno
podporo raziskavam in tehnološkemu razvoju, boljšim prostorskim
načrtovanjem v obalnih območjih in povodjih, ki bi sektorju pomagalo v
boju za prostor in vodo, ter vključitvijo njegovih posebnih potreb v
tržno politiko EU za ribiške proizvode. Drugič, sektor bo ostal
trajen, če bo še naprej temeljil na okolju prijaznih proizvodnih
metodah, ohranjal visoke standarde zdravja in dobrega počutja živali
ter zagotavljal visoko raven varstva potrošnikov. Tretjič, storiti je
treba več za izboljšanje podobe sektorja in vidikov, povezanih z
njegovim upravljanjem. Uspeh ribogojstva bo v veliki meri odvisen od poslovno
prijaznega okolja na nacionalni oziroma lokalni ravni. Zato je Komisija
pripravljena voditi države članice in regionalne organe pri
zagotavljanju, da bodo usmerjeni ukrepi na lokalni, nacionalni in evropski ravni
pomagali sektorju, da v celoti izkoristi svoj potencial.
Komisija verjame, da bi močna, prenovljena ribogojna industrija
spodbudila rast v povezanih sektorjih ter dodatno prispevala k razvoju
podeželskih in obalnih območij. Poleg tega bi prinesla koristi
potrošnikom v obliki zdrave, visokokakovostne hrane, ki je pridelana na
okolju prijazen način. To so le nekatere od pomembnih prednosti usklajenega
evropskega ukrepanja na vseh ravneh, s katerim bi se sprostil celotni potencial
ribogojnega sektorja.
Dodatne informacije:
http://www.ec.europa.eu/fisheries/cfp/aquaculture_processing/aquaculture_en.htm
Memo/09/161
