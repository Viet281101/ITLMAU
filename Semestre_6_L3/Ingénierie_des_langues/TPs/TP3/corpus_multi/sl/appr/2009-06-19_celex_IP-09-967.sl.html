IP/09/967  Bruselj, 19. junija 2009   Elektronsko opravljanje upravnih postopkov: Evropska komisija spodbuja čezmejne storitve s sodobno tehnologijo  Evropska komisija bo sofinancirala projekt, ki ga vodijo Avstrija, Francija, Nemčija, Grčija, Italija, Nizoze mska in Poljska ter bo pomagal izboljšati spletne storitve javnih uprav za sektor storitev.  Do konca leta 2009 bodo v vsaki državi članici EU vzpostavljene enotne kontaktne točke, kjer bodo podjetja upravne postopke lahko opravljala elektronsko.  Pilotni projekt bo na primer omogočil, da bo lahko belgijski ponudnik storitev vse formalnosti, ki so potrebne za odprtje kavarne na Nizozemskem, opravil prek spleta, hkrati pa si bo še naprej prizadeval za izboljšanje kakovosti elektronskih postopkov.  V treh letih se bo za pilotni projekt namenilo več kot 14 milijonov EUR, polovico teh sredstev bo prispeval program za konkurenčnost in inovativnost EU.   „Naložbe v najnovejše informacijske tehnologije so pravi način za spodbujanje sodelovanja med javnimi upravami, podjetjem pa lajšajo dostop do trgov v drugih državah članicah,“ je dejala Viviane Reding, komisarka za informacijsko družbo in medije.  „Zagotavljanje spletnih storitev brez birokratskih ovir bo evropskim podjetjem omogočilo, da se razširijo na nove trge, kar bo spodbudilo trgovino znotraj EU.  Rezultat pa bosta večja rast in več delovnih mest na notranjem trgu.“  Storitve so glavna gonilna sila rasti in delovnih mest v Evropi, saj predstavljajo 70 % BDP EU.  V zadnjih letih so bile vir 95 % vseh novo ustvarjenih delovnih mest.  Medtem ko se z blagom v EU že prosto trguje, notranji trg za storitve še ni razvil vseh svojih možnosti.  Zaradi pravnih in upravnih ovir imajo ponudniki storitev še vedno težave pri svojem uveljavljanju v drugih državah ali čezmejnem trgovanju.  Pilotni projekt, ki ga je začela Evropska komisija v sodelovanju z Avstrijo, Francijo, Nemčijo, Grčijo, Italijo, Nizozemsko in Poljsko, bo razvil nove tehnične rešitve za izboljšanje kakovosti elektronskih čezmejnih storitev, ki jih zagotavljajo javn e uprave.  Kontaktne točke, kjer lahko podjetja vse postopke in formalnosti opravijo na enem mestu, bodo v vseh državah članicah vzpostavljene do konca leta 2009.  Na podlagi tega naj bi pilotni projekt zagotovil, da bodo različni pristopi, ki se uporabljajo v državah EU, združljivi.  Spodbudil bo uporabo elektronskih storitev in razvoj skupnih zahtev, določil skupne standarde za varne transakcije po vsej EU ter temeljil na najboljših praksah, odprtih specifikacijah in uporabniku prijaznih rešitvah.  Ozadje:  Pilotni projekt, imenovan „Simple Procedures Online for Cross-border Services“ (SPOCS), je obsežen pilotni projekt, ki ga sofinancira Podporni program za politiko informacijskih in komunikacijskih tehnologij Evropske komisije, njegov cilj pa je spodbujati inovacije in konkurenčnost z bolj razširjeno in najboljšo uporabo komunikacijskih tehnologij s strani državljanov, podjetij in vlad.  Ta program je del  programa za konkurenčnost in inovativnost  EU, ki je namenjen spodbujanju konkurenčnosti evropskih podjetij in za katerega je v obdobju 2007–2013 namenjenih več kot 3,6 milijarde EUR sredstev (   IP/05/391   ).  V skladu z   Direktivo EU o storitvah   morajo do konca leta 2009 vse države članice EU vzpostaviti enotne kontaktne točke, pri katerih lahko ponudniki storitev brez težav elektronsko pridobijo vse potrebne informacije in opravijo vse potrebne postopke ter jim se pri tem ni treba obračati na številne upravne ali strokovne organe.   Obsežne pilotne projekte vodijo sodelujoče države in se osredotočajo na iskanje rešitev za čezmejne storitve na nacionalni, regionalni in lokalni ravni, ki temeljijo na tehnologiji.  Njihov namen je poiskati enotne specifikacije, ki se morajo še naprej razvijati in razširjati, kar omogoča lažjo komunikacijo in interakcijo med različnimi nacionalnimi rešitvami, zaradi česar lahko državljani in podjetja izkoriščajo vse prednosti enotnega trga.   Projekt temelji na preteklem delu drugih obsežnih projektov, ki državljanom EU omogočajo, da lahko uporabijo svojo   elektronsko identiteto   in dostopajo do javnih storitev z vseh koncev Evrope (   IP/08/824   ), ter   projekta   , ki podjetjem omogoča, da se za naročila javnega sektorja iz celotne Evrope lahko potegujejo na spletu (   IP/08/785   ).  Poleg tega je Komisija v letu 2008 začela izvajati projekt „Smart Open Services“ (SOS), ki je namenjen čezmejni izmenjavi zdravstvenih informacij (   IP/08/1075   ).  E-vlada:     http://ec.europa.eu/egovernment          Program za podporo politiki IKT:     http://ec.europa.eu/information_society/activities/ict_psp     Program za konkurenčnost in inovativnost Evropske komisije:     http://ec.europa.eu/cip/index_en.htm     Direktiva EU o storitvah:     http://ec.europa.eu/internal_market/services/services-dir/index_en.htm
