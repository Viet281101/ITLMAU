IP/09/1717  Bruselj, 16. novembra 2009  Forum o upravljanju interneta: Komisija pozdravila zgodovinski korak na poti k resnično svetovnemu internetu  Evropska komisija je danes na forumu o upravljanju interneta (IGF) v Šarm El Šejku v Egiptu pozdravila zgodovinski korak na poti k resnično svetovnemu (in lokalnemu) internetu:  ICANN je namreč napovedal, da bodo internacionalizirana domenska imena uvedena tudi pri vrhnjih domenah.  Do zdaj so bila internetna domenska imena delno ali v celoti sestavljena iz latiničnih znakov, tj. črk od A do Z.  Internetna organizacija za dodeljevanje imen in številk ICANN, ki upravlja glavni internetni imenik, je napovedala, da bo danes sprožila hitri postopek, s katerim bo državne vrhnje domene (npr. „.eu“ v europa.eu) odprla za nelatinične znake. To pomeni, da bodo lahko Evropejci, zlasti v Grčiji, Bolgariji in na Cipru, domenska imena videli v lastni abecedi. Evropska komisarka za telekomunikacije in internet Viviane Reding je pozdravila ta zelo pomemben napredek pri večjezičnosti in pozvala k podaljšanju časovnega okvira za forum o upravljanju interneta, tj. enkratne platforme za spodbujanje večstranskega dialoga v svetovni internetni skupnosti.  „Internetni svet mora odražati večkulturni in večjezični resnični svet. Na internetu zato ne bi smeli uporabljati samo angleščine, ampak tudi arabščino, bolgarščino, grščino, farščino, hindujščino in kitajščino. Zelo sem zadovoljna z odločitvijo ICANN, da se bodo lahko pri domenskih imenih uporabljale tudi druge abecede. Komisija si je za to prizadevala že več let,“ je dejala evropska komisarka Viviane Reding. „V Evropi pri tem dobro napredujemo in bomo lahko še pred koncem leta pri domenskih imenih pod vrhnjo domeno .eu uporabljali tudi grške črke in cirilico, prizadevamo pa si tudi, da bi lahko samo vrhnjo domeno .eu zapisali z grškimi črkami in v cirilici. “  ICANN bo tako internetnim uporabnikom omogočil, da bodo lahko registrirali in uporabljali internetna domenska imena (npr. europa.eu), ki so v celoti sestavljena iz znakov, ki jih a ngleška abeceda (a  z in 0  9) ne pozna. Internetna domenska imena z nelatiničnimi znaki (npr. arabskimi in kitajskimi znaki ali v cirilici) se že uporabljajo na sekundarni ravni internetnih naslovov („europa“ v europa.eu), popolnoma internacionalizirana imena pa do zdaj niso bila mogoča. Zaradi napovedi ICANN, da bo začel sprejemati zahtevke za imena državnih vrhnjih domen (npr. .bg ali .eu), zapisana z lokalnimi znaki, bo več milijonov internetnih uporabnikov po vsem svetu lahko uporabljalo internetne naslove v lastnem jeziku.  Junija 2009 je Evropska komisija spremenila svoje predpise o internetnih domenah tako, da se lahko uporabljajo znaki vseh 23 uradnih jezikov EU (   IP/09/1044)   . Od 10. decembra 2009 bo mogoče pod domeno .eu registrirati imena, ki vsebujejo znake „à“, „ą“, „ä“, „ψ“ ali „д“. Državljani in podjetja v EU bodo lahko registrirali domenska imena z nelatiničnimi znaki, kar je še zlasti pomembno za jezike, kot sta grščina in bolgarščina. Tudi Španci in Baski bodo lahko registrirali imena z „ñ“, Francozi, Portugalci in Katalonci pa s „ç“.  EU bo uvedla internacionalizirana domenska imena tudi pod svojo vrhnjo domeno .eu, kakor hitro bo mogoče. Vrhnja domena .eu ima že več kot 3 milijone registriranih domenskih imen z bolj razširjenimi latiničnimi znaki (   IP/09/536   ).  EU poziva k podaljšanju foruma o upravljanju interneta   Forum o upravljanju interneta je bil ustanovljen po svetovnem vrhu o informacijski družbi (2003  2005) ter zagotavlja enkratno platformo za večstranski dialog na svetovni ravni, na kateri vlade, zasebni sektor in civilna družba skupaj razpravljajo o najpomembnejših vprašanjih v zvezi z upravljanjem interneta. Gre za nevtralen, nezavezujoč in nepodvajajoč proces. Forum je prvič zasedal v Atenah leta 2006, sledila so zasedanja v Rio de Janeiru (leta 2007) in Hyderabadu (leta 2008). Četrto zasedanje poteka prav zdaj v Šarm El Šejku v Egiptu.   Prvotno predvideni petletni časovni okvir bo potekel na petem zasedanju v Vilni v Litvi naslednje leto. Do takrat se bodo države članice Združenih narodov posvetovale, ali je treba prvotni časovni okvir podaljšati. „ Do naslednjega zasedanja bomo razpravljali o tem, ali naj forum zaseda tudi po letu 2010.  Zame je odgovor enostaven:  forum mora obstajati še naprej ,“ je dejala evropska komisarka Viviane Reding. Ozadje  Da bi podatki v svetovnem internetnem prometu prispeli tja, kamor so namenjeni, so domenska imena in naslovi bistvenega pomena. Organizacija, pristojna za opredelitev politik za svetovno usklajevanje sistema za domenska imena (DNS), je ICANN, nepridobitno ameriško podjetje s sedežem v Kaliforniji.   Vse od svoje ustanovitve leta 1998 je ICANN deloval na podlagi dogovorov z ameriško vlado, ki so vsebovali cilje glede oblikovanja politike za DNS. Zadnji dogovor je prenehal veljati 30. septembra 2009. Temu je sledila potrditev zavez med Združenimi državami in ICANN.  Junija 2009 je Komisija pozvala ICANN k večji odgovornosti in prizadevnosti ter k večji vključitvi neameriških akterjev v sprejemanje svojih odločitev (   IP/09/951   ). Ameriška vlada je za konec septembra napovedala reformo ICANN. Komisija je novi dogovor načeloma pozdravila (   IP/09/1397   ). ICANN se na uvedbo internacionaliziranih domenskih imen pod vrhnjo domeno že pripravlja in je napovedal, da bo 16. novembra 2009 po hitrem postopku uvedel internacionalizirana imena za državne vrhnje domene. Več o evropski internetni domeni .eu na:   http://ec.europa.eu/information_society/policy/doteu/ Več o upravljanju interneta na:    http://ec.europa.eu/information_society/policy/internet_gov/index_en.htm     Spletna stran foruma o upravljanju interneta:    http://www.intgovforum.org      SPEECH/09/531
