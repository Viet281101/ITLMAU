IP/09/1811     Bruselj, 24. novembra 2009 Tretji forum civilne zaščite: kako povečati odpornost Evrope na nesreče  Evropski komisar za okolje Stavros Dimas bo jutri v Bruslju otvoril tretji forum civilne zaščite.  Več kot 500 strokovnjakov s področja civilne zaščite se bo zbralo na dvodnevni konferenci, na kateri bodo razpravljali o vprašanju, kako naj države EU povečajo svojo odpornost na nesreče.  S podnebnimi spremembami se bodo pogostost in posledice naravnih nesreč najverjetneje povečale, na kar se mora Evropa pripraviti. Prav tako mora biti pripravljena na druge izzive, kot so teroristične grožnje ter kemične in druge nesreče. Glavne teme konference z naslovom „Povečanje odpornosti družbe“ bodo prihodnji izzivi evropske civilne zaščite, tehnološki razvoj ter vključevanje državljanov v priprave na nesreče.  Stavros Dimas, evropski komisar za okolje, je povedal: „Evropa je pripravljena storiti vse, kar je v njeni moči, da bi okrepila svojo odpornost na nesreče in zmanjšala visok človeški davek, ki ga terjajo. Vsako leto v nesrečah izgubi življenje na tisoče ljudi, še mnogo večim pa je dolgotrajno onemogočeno normalno življenje. Samo v lanskem letu se je moralo okoli 20 milijonov ljudi po vsem svetu zaradi naravnih nesreč izseliti iz svojih domov. Tudi finančni stroški so visoki: nesreče stanejo Evropo približno 15 milijard EUR na leto. Forum bo pomemben prostor za razpravo o izzivih, ki so pred nami, ter za povečanje naših zmogljivosti za preprečevanje nesreč in odzivanje nanje.“ Forum civilne zaščite  Tretji forum civilne nesreče bo namenjen predvsem razpravi o odpornosti in okrepitvi ukrepov za preprečevanje nesreč in odzivanje nanje, da bi se lahko uspešneje spopadali z nesrečami. Odpornost na nesreče pomeni ne le sposobnost vzpostavitve normalnega stanja po večji nesreči, ampak tudi vgraditev sposobnosti za spopadanje z nesrečami v načrtovanje.  Več kot 500 udeležencev foruma bo razpravljalo o prihodnjih izzivih evropske civilne zaščite. Razprave, v katerih bodo nastopili govorniki na visoki ravni iz političnih, poslovnih in raziskovalnih krogov, bodo omogočile odkrito izmenjavo mnenj o treh glavnih vprašanjih: kdaj in kako se pripraviti na nesrečo, zaznavanje nevarnosti in samozadostnost pri državljanih ter kakšna naj bi bila strategija obvladovanja nesreč v Evropi.  Med govorniki bodo evropski komisar za okolje Stavros Dimas, namestnica generalnega sekretarja za mednarodno strategijo zmanjševanja nesreč pri Združenih narodih Margareta Wahlstr öm ter državni sekretar na švedskem ministrstvu za obrambo Håkan Jevrell.  Ob konferenci bo potekala tudi razstava, ki bo vključevala mednarodne partnerje, izobraževalne organizacije in inovativne tehnologije. Med drugim bo prikazana simulacija potresa v okviru razstave o nesreči, ki je letos prizadela italijansko mesto L'Aquila. Komisija in civilna zaščita Komisija podpira in dopolnjuje ukrepe za preprečevanje nesreč na nacionalni, regionalni in lokalni ravni ter vodi Center za spremljanje in obveščanje, ki ima vlogo koordinatorja v fazi ukrepanja ob nesrečah v okviru mehanizma Skupnosti na področju civilne zaščite.  Ta evropski mehanizem omogoča lažje sodelovanje in odzivanje na nesreče. V njem sodeluje 31 držav (EU-27 ter Hrvaška, Islandija, Lihtenštajn in Norveška). Mehanizem državam omogoča, da združijo vire, ki jih je mogoče dati na voljo državam, prizadetim v nesreči. Vsaka država na svetu lahko zaprosi EU za pomoč.  Od vzpostavitve mehanizma leta 2001 je EU sodelovala v nesrečah po vsem svetu, med drugim pri orkanu Katrina v ZDA leta 2005, potresu na Kitajskem leta 2008 in gozdnih požarih na jugu Evrope letošnje poletje. Center za spremljanje in obveščanje letno sodeluje v več kot 20 nujnih primerih.  Evropska komisija si prizadeva za okrepitev zmogljivosti EU za odzivanje na nesreče. Letošnje poletje je testirala sredstva na ravni EU. Od julija do septembra sta bili na voljo dve gasilski letali za pomoč državam članicam pri gašenju gozdnih požarov. Komisija bo v prihodnje uporabila izkušnje iz tega pilotnega projekta.  Začenja se tudi delo v okviru več preventivnih pobud, katerih cilj je razviti evropski pristop k preprečevanju naravnih nesreč in nesreč, ki jih povzroči človek.  Med drugim gre za pripravo smernic za oceno tveganj in določanje območij tveganj, medsektorski pregled glavnih možnih tveganj v EU in vzpostavitev evropske mreže za preprečevanje nesreč. Opomba za urednike:  Tretji forum civilne zaščite z naslovom „Povečanje odpornosti družbe“ bo potekal 25. in 26. novembra 2009 v stavbi Evropske komisije „Charlemagne“ v Bruslju (naslov: 170 Rue de la Loi).   Dodatne informacije o forumu so na voljo na spletni strani:    www.civilprotectionforum.eu   .  Podrobnejše informacije o mehanizmu na področju civilne zaščite so na voljo na spletni strani:    http://ec.europa.eu/environment/civil/   .
