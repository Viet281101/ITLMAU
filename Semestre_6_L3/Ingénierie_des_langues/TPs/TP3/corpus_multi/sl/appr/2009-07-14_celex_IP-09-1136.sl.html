IP/09/1136 Bruselj, 14. julija 2009    Komisija posodobila seznam letalskih prevoznikov s prepovedjo opravljanja letov v evropskem zračnem prostoru  Evropska komisija je včeraj zvečer sprejela enajsti posodobljeni seznam Skupnosti, na katerem so letalski prevozniki, ki so v Evropski uniji prepovedani. Na seznam sta uvrščeni dve dodatni državi, prepoved opravljanja letov pa je odpravljena za pet letalskih prevoznikov, ki so izboljšali varnost in tako dosegli zadovoljivo raven.  „Kar zadeva varnost v zračnem prometu, si ne moremo privoščiti kompromisov in moramo ostati previdni. Državljani imajo pravico, da varno letijo povsod po svetu“ je povedal podpredsednik Komisije Antonio Tajani. „Prevozniki pri opravljanju letov v Evropi in zunaj nje upoštevajo različne standarde in to je nesprejemljivo. Zato je skrajni čas, da mednarodna skupnost ponovno razmisli o svoji varnostni politiki. Nevarnim letalskim prevoznikom se morajo prepovedati vsi leti. Ta seznam je veliko prispeval k temu, da je evropski zračni prostor varnejši. Prizadevati si moramo za mednarodno strategijo, ki bo temeljila na sodelovanju med državami po vsem svetu“.  Novi seznam nadomešča prejšnjega in je že dostopen na spletni strani Komisije (   http://ec.europa.eu/transport/air-ban/   ).   Iz zadnjega posodobljenega seznama lahko sklepamo dvoje:  a) Seznam v veliki meri spodbuja odpravljanje varnostnih pomanjkljivosti.  Če stranke sprejmejo učinkovite in temeljite ukrepe za odpravo pomanjkljivosti in izpolnijo vse pomembne varnostne standarde, se prevozniki lahko črtajo s seznama.  b) Pri zagotavljanju varnosti v letalstvu je seznam Skupnosti čedalje bolj preprečevalni ukrep in ne kaznovalni instrument.  To potrjujejo številni primeri, v katerih je Skupnost uspešno obravnavala morebitna varnostna tveganja, še preden je sprejela ostre ukrepe za omejevanje.  Na področju varnosti so priznane pomembne izboljšave in dosežki indonezijske uprave za civilno letalstvo.  Po prepovedi julija 2007 se lahko s seznama črtajo štirje letalski prevozniki (Garuda Indonesia, Airfast Indonesia, Mandala Airlines in Premiair) , saj njihov nadzorni organ zagotavlja, da izpolnjujejo mednarodne varnostne standarde.  S seznama je bil črtan tajski letalski prevoznik One Two Go, ker so tajski letalski organi preklicali njegovo licenco.  Priznan je tudi napredek, ki sta ga dosegla angolska uprava za civilno letalstvo in letalski prevoznik TAAG Angola Airlines pri postopnem odpravljanju pomanjkljivosti na področju varnosti.  Pri tem je sporazum o sodelovanju in pomoči med angolsko in portugalsko upravo za civilno letalstvo ponovno omogočil lete na Portugalsko, vendar samo z določenimi letali in pod zelo strogimi pogoji.  Ta posodobljeni seznam izpostavlja tudi stalni dialog z nekaterimi državami o varnosti njihovih prevoznikov.  Tako bodo po predložitvi dokazov o izboljšanju varnostnih standardov skrbno spremljani nekateri ruski letalski prevozniki, ki so jim ruski organi s prepovedjo omejili opravljanje letov.   Poleg tega so s tem posodobljenim seznamom priznana tudi prizadevanja indonezijske, gabonske, ukrajinske in angolske uprave za civilno letalstvo, da bi izvajale poostren nadzor in tako izboljšale varnost ter tesneje sodelovale s Komisijo.  Zaradi varnostnih pomanjkljivosti, ugotovljenih pri nadzoru zambijskih in kazahstanskih letalskih organov, so bili leti prepovedani vsem letalskim prevoznikom v teh dveh državah, razen kazahstanskemu letalskemu prevozniku Air Astana, za katerega pod strogimi pogoji velja zamrznitev opravljanja letov v Skupnost. Pri vseh prevoznikih na tem posodobljenem seznamu in prejšnjih seznamih se bodo še naprej opravljala prednostna preverjanja na ploščadi letališč Skupnosti, da se zagotovi dosledno izpolnjevanje ustreznih varnostnih standardov.  Trenutno je na seznamu Skupnosti devet posameznih prevoznikov, za katere velja popolna prepoved opravljanja letov v Evropski uniji: Air Koryo iz Demokratične ljudske republike Koreje, Air West iz Sudana, Ariana Afghan Airlines iz Afganistana, Siem reap Airways International iz Kambodže, Silverback Cargo Freighters iz Ruande, ter Motor Sich, Ukraine Cargo Airways, Ukrainian Mediterranean Airlines in Volare iz Ukrajine;  vsi prevozniki (246) iz 12 držav: Angole, Benina, Demokratične republike Kongo, Ekvatorialne Gvineje, Gabona (z izjemo treh prevoznikov, za katere veljajo omejitve in pogoji), Indonezije (z izjemo štirih prevoznikov, črtanih s seznama), Kazahstana (z izjemo prevoznika, za katerega veljajo omejitve in pogoji), Kirgiške republike, Liberije, Sierre Leone, Swazilanda in Zambije;  ter sedem letalskih prevoznikov, za katera pri opravljanju letov veljajo omejitve in pogoji: TAAG Angola Airlines, Air Astana iz Kazahstana, Gabon Airlines, Afrijet in SN2AG iz Gabona, Air Bangladesh ter Air Service Comores. Preverjanja varnosti, ki jih opravlja Mednarodna organizacija za civilno letalstvo (ICAO), so steber in eno od skupnih meril za izdajo prepovedi opravljanja letov. Zato je bistveno, da se sodelovanje z ICAO na tem področju še okrepi.  To je bila tudi glavna tema na sestanku podpredsednika Tajanija s predsednikom Sveta ICAO Kobehom 9. julija. Poročilo o učinkih predpisov, ki bo pripravljeno v tem letu, bo vključevalo tudi predloge za krepitev mednarodnih vidikov.
