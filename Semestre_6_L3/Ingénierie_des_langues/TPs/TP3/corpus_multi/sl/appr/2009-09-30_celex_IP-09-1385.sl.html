IP/09/ 1385  Bruselj, 30. septembra 2009 Komisija predstavlja novo vizijo odnosov med EU in Latinsko Ameriko  Komisija bo danes predstavila novo politiko, s katero želi okrepiti strateško partnerstvo med EU in Latinsko Ameriko.  Komisija v svojem sporočilu „Evropska unija in Latinska Amerika: Partnerstvo svetovnih akterjev“ ocenjuje trenutno stanje odnosov med obema regijama in določa cilje za prihodnja leta.  Sporočilo za naslednji vrh EU - Latinska Amerika in Karibi, ki bo v Španiji spomladi 2010, opredeljuje in določa nove usmeritve skupaj s političnimi priporočili o politikah za obvladovanje izzivov, s katerimi se soočata obe regiji. Med njimi so podnebne spremembe, gospodarska in finančna kriza, energetska varnost in migracije. Komisija v sporočilu poleg tega predlaga ustanovitev sklada za spodbujanje naložb v Latinski Ameriki, ki bi spodbudil sprostitev sredstev finančnih institucij za financiranje projektov v zvezi z energetsko infrastrukturo, vključno z učinkovito porabo energije in sistemi obnovljivih virov energije, transportom, okoljem in socialno kohezijo.  Komisarka za zunanje odnose in evropsko sosedsko politiko, Benita Ferrero-Waldner, je povedala: „S tem sporočilom smo naredili še en viden in oprijemljiv korak dlje v smeri krepitve že vzpostavljenih medsebojnih odnosov, ki so bili že doslej odlični. V njem se odraža pomen Evropske unije in Latinske Amerike v vlogi pomembnih akterjev na svetovnem prizorišču, zlasti pri obvladovanju izzivov, kot so finančna in gospodarska kriza, podnebne spremembe in migracije. Z izboljšanim sodelovanjem povečujemo socialno kohezijo, krepimo demokratično vladanje in poglabljamo regionalno povezovanje ter z vsem tem prispevamo k miru in stabilnosti v regiji ter k njenemu nadaljnjemu razvoju.  Novi sklad za spodbujanje naložb bo zato omogočil intenzivnejše naložbe, zlasti v infrastrukturo, ter tako pomagal ustvariti nova delovna mesta in okrepiti gospodarski razvoj v regiji. Zadovoljna sem, da danes jasno izražamo svojo zavezanost k strateškemu partnerstvu s to regijo, in se veselim uspešnega vrha EU - Latinska Amerika in Karibi, ki bo naslednje leto v Španiji.“  Ozadje:   Voditelji držav in vlad Evropske unije, Latinske Amerike in Karibov so na srečanju v Riu de Janeiru leta 1999 sklenili strateško partnerstvo med regijama. Današnje sporočilo temelji na izkušnjah, pridobljenih v zadnjih desetih letih, in vsebuje vrsto konkretnih priporočil o politikah za okrepitev naših odnosov z Latinsko Ameriko v okviru strateškega partnerstva EU-LAK. V njem so zapisane štiri glavne usmeritve politik za prihodnost:   Krepitev in usmerjanje dialoga med regijama       Krepitev političnega dialoga o prednostnih področjih v zvezi s svetovnimi izzivi, kot so makroekonomska in finančna vprašanja, varnost in človekove pravice, zaposlovanje in socialne zadeve, okolje, podnebne spremembe, energetika, visoko šolstvo in tehnologija/inovacije.      Razvoj in krepitev mehanizma za usklajevanje in sodelovanje na področju drog med EU in LAK, ter nadaljevanje strukturiranega in celovitega dialoga o migracijah na odprt in konstruktiven način, v skladu z globalnim pristopom EU k vprašanju migracij.       Krepitev regionalnega povezovanja in medsebojne povezljivosti        Nadaljevanje tekočih pogajanj (s Srednjo Ameriko, andskimi državami in Mercosurjem) in podpora prizadevanjem za integracijo v regiji.      Uporaba pristopa „od spodaj navzgor“ za podporo regionalnega povezovanja s krepitvijo medsebojne povezljivosti.       Krepitev dvostranskih odnosov in večje upoštevanje raznolikosti:          Čim bolj izkoristiti obstoječi strateški partnerstvi (z Brazilijo in Mehiko), veljavna pridružitvena sporazuma (s Čilom in z Mehiko) ter dvostranske sporazume o sodelovanju.      Okrepitev dvostranskih odnosov s posameznimi državami kot dopolnitev podpore, ki jo EU zagotavlja regionalnim skupinam.        Prilagajanje programov sodelovanja       Oblikovanje programov sodelovanja z Latinsko Ameriko za ustvarjanje nizkoogljične trajnostne rasti, zaposlovanja in boljše porazdelitve dohodka, ter za olajšanje posledic gospodarske in finančne krize.      Uporaba tekočega pregleda programov sodelovanja za proučitev možnosti uporabe bolj raznolikih instrumentov in za prilagoditev dela Komisije na področju sodelovanja različnim potrebam, kar pomeni:      finančna sredstva iz instrumenta za razvojno sodelovanje naj bodo še naprej osredotočena na najrevnejše države in na potrebe najbolj ranljivih skupin;    izboljšanje sodelovanja, zlasti v zvezi s socialno kohezijo in regionalnim povezovanjem, z usmerjanjem programov v nastajajoče potrebe;    iskanje močnejšega sodelovanja na področjih v zvezi z znanjem in inovacijami, kot so raziskave / visoko šolstvo, znanost, tehnologija in obnovljivi viri energije;   upoštevanje splošnih vidikov podnebnih sprememb, tako glede blažitve kot prilagajanja, v naših programih razvoja in sodelovanja, vključno s prizadevanji zoper krčenje gozdov;   razvijanje novih oblik sodelovanja z razvitejšimi državami v regiji v okviru instrumenta za industrijsko razvite države (ICI+).       Proučitev možnosti za institucionalna partnerstva v okviru novega programa EUROsociAL (tj. na podlagi izkušenj programov, kakršen je tesno medinstitucionalno sodelovanje) in tristransko sodelovanje.    Okrepitev sodelovanja na področju pravosodja, svobode in varnosti.    Novo orodje za izboljšanje medsebojne povezljivosti, regionalnega povezovanja in socialne kohezije:  sklad za spodbujanje naložb v Latinski Ameriki (Latin America Investment Facility - LAIF)     Sklad za spodbujanje naložb v Latinski Ameriki je nov finančni instrument, ki bo sprostil sredstva finančnih institucij za financiranje naložbenih projektov v zvezi z energetsko infrastrukturo, vključno z učinkovito porabo energije in sistemi obnovljivih virov energije, transportom, okoljem in socialno kohezijo.  Sklad za spodbujanje naložb v Latinski Ameriki bo temeljil na izkušnjah s skladom za spodbujanje naložb v sosedstvo   1   , ki je bil uporabljen v sosednjih državah.    Priporočila glede bližajočega se vrha EU-LAK maja 2010:     Zagotoviti je treba, da bo vrh upošteval učinek krize, zlasti na zaposlovanje in socialna vprašanja.      Ustanoviti je treba sklad za spodbujanje naložb v Latinski Ameriki.      Okrepiti je treba dialog in sodelovanje med obema regijama na področju tehnologij z nizkimi emisijami CO 2 in zelenih tehnologij ter inovacij, in sicer s konkretnimi ukrepi, med drugim s krepitvijo institucionalnih zmogljivosti za sodelovanje na področju znanosti in tehnologije v regiji.     Predvideti je treba ustanovitev fundacije EU-LAK.      Spodbuditi je treba sodelovanje med Latinsko Ameriko in Karibi glede skupnih vprašanj.    Dodatne informacije:  Odnosi EU z Latinsko Ameriko:   -   http://ec.europa.eu/external_relations/la/index_en.htm    -   MEMO/09/426     1 :   Po razpoložljivih informacijah so bili leta 2008 s sredstvi sklada za spodbujanje naložb v sosedstvo v višini 71 milijonov EUR podprti projekti v skupni vrednosti okrog 2,7 milijarde EUR.
