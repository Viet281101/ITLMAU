IP/09/220
V Bruslju, 5. februarja 2009Ribištvo: pobuda Komisije za
zaščito morskih psovEvropska komisija je danes sprejela prvi akcijski
načrt EU za ohranjanje in upravljanje morskih psov. Cilj
načrta je zagotoviti učinkovite ukrepe za pomoč pri obnovi
staležev morskih psov, kadar so ti ogroženi – če je
potrebno, previdnostno – ter določiti smernice za trajnostno
upravljanje zadevnega ribištva, vključno za morske pse, ki se ulovijo
kot prilov. Načrt vključuje tudi ukrepe za izboljšanje
znanstvenih spoznanj o staležih morskih psov in lova nanje.  Ti ukrepi ne
zadevajo samo morske pse, temveč tudi sorodne vrste, kot so skati in
raže, ter se uporabljajo za ribolov ribiškega ladjevja v in zunaj
evropskih voda. Komisija si prav tako prizadeva zagotoviti, da je delovanje EU v
mednarodnih organih in sporazumih skladno z njeno domačo politiko glede
morskih psov. 
Evropski komisar za pomorske zadeve in ribištvo Joe Borg je izjavil:
„Morski psi so zelo občutljivi na preveliko izkoriščanje in
zmanjševanje njihovega števila ima zelo resne posledice ne samo za
morske pse, temveč tudi za morski ekosistem in ribiče same. Zato smo
danes določili akcijski načrt, ki bo osnoval bolj previdnostni pristop
za upravljanje ribištva – lova na morske pse – in podprl
bistvene raziskave, ki so še vedno potrebne za popolno razumevanje vloge
morskih psov za naše oceane ter vpliva, ki ga ima ribištvo
nanje.“
Akcijski načrt vključuje ukrepe za izboljšanje zbiranja
podatkov in znanstvenih mnenj, krepitev ukrepov za upravljanje in tehničnih
ukrepov ter poostritev nadzora nad izvajanjem prepovedi odstranjevanja plavuti
pri morskih psih, ki od leta 2003 velja v evropskih vodah in za vsa plovila
EU, kjerkoli ribarijo. Vključuje ukrepe, ki se izvajajo na ravni Skupnosti
in držav članic, ter predlaga, naj si EU prizadeva, da jih bodo
potrdile vse ustrezne regionalne organizacije za upravljanje ribištev
(RFMO). Popoln seznam predlaganih ukrepov je na voljo na spodnji povezavi.
Načrt zadeva vse hrustančnice – morske pse, pa tudi skate,
raže in morske podgane – ki tvorijo skupaj več kakor 1 000
vrst. Najdemo jih po vsem svetu, zlasti v severnem Atlantskem oceanu, kjer
plovila ES opravijo več kakor polovico vsega ulova na morske pse.
Ribištvo na morske pse se je naglo povečalo od sredine osemdesetih let
zaradi porasti povpraševanja po proizvodih iz morskih psov (zlasti
plavuti). Te vrste so posebej občutljive za prelov, saj so dolgožive,
počasi dosežejo spolno zrelost, imajo dolgo obdobje breje in nizko
stopnjo plodnosti. Nedavna raziskava Mednarodne zveze za ohranjanje narave
kaže, da je tretjina vrst morskih psov, ki so ulovljeni v vodah EU,
trenutno ogrožena zaradi prekomernega ribolovnega pritiska. Kljub
ranljivosti teh staležev in njihovi povečani pomembnosti za ladjevje
EU, lov na morske pse nikoli ni bil upravljan sistematično. V zadnjih letih
je Komisija priznala zaskrbljujoče stanje glede velikosti staležev
morskih psov in predlagala popolno prepoved ulova ali bistveno zmanjšanje
smrtnosti zaradi ribolova v EU ter številnih regionalnih organizacijah za
upravljanje ribištva (RFMO).
Akcijski načrt EU za morske pse temelji na obsežnih posvetovanjih z
državami članicami, zainteresiranimi stranmi in javnostjo med
letoma 2007 in 2008. Načrt je izdelan v skladu s smernicami, ki
jih predlaga Mednarodni akcijski načrt za morske pse Organizacije
Združenih narodov za prehrano in kmetijstvo (FAO), sprejet leta 1999.
Akcijski načrt EU spremlja poročilo o oceni stanja staležev
morskih psov, ki je priloženo v Prilogi k sporočilu, kot to zahteva
načrt FAO.
Dodatne informacije:
MEMO/09/52Povezava za akcijski načrt in poročilo o oceni stanja staležev
morskih psov: 
http://ec.europa.eu/fisheries/cfp/management_resources/conservation_measures/sharks/introduction_en.htm
