IP/09/1597 Bruselj, 28. oktobra 2009 Mediji kot ključni akterji pri izkoreninjanju revščine  Evropska komisija danes na dveh velikih prireditvah v Bruslju poziva tisk in medije k boju proti revščini pred razglasitvijo leta 2010 za evropsko leto boja proti revščini 21. januarja v Madridu.  Na seminarju z naslovom „ Revščina in mediji “ ter konferenci „ Revščina: med realnostjo in percepcijo – komunikacijski izziv “ bodo najpomembnejši mediji skupaj z zainteresiranimi stranmi razpravljali o tem, kako lahko strokovnjaki za komuniciranje in mediji bistveno prispevajo k odpravljanju revščine in izključenosti.   „ Tisti, ki živimo v EU, imamo srečo, saj živimo v enem najbogatejših delov sveta, kljub temu pa je revščina vsakodnevna resničnost za skoraj osemdeset milijonov Evropejcev “, je dejal Vladimír Špidla, evropski komisar za zaposlovanje, socialne zadeve in enake možnosti.  „ Januarja bomo leto 2010 razglasili za evropsko leto boja proti revščini in socialni izključenosti.  Za uspeh te kampanje bodo mediji in strokovnjaki za komuniciranje izjemno pomembni, zato jih vabimo, da se nam v prihodnjem letu pridružijo. “  Na današnjem seminarju „ Revščina in mediji “ bodo imeli novinarji iz cele Evrope, specializirani na socialno revščino in izključenost, priložnost za študijski obisk, pri čemer bodo lahko izmenjali tudi strokovne izkušnje.  Gibanje ATD Fourth World in fundacija Joseph Rowntree Foundation (Združeno kraljestvo) bosta priredila dve delavnici, novinarji pa bodo opravili še tri obiske v Bruslju, kjer bodo imeli priložnost za intervjuje z ljudmi na terenu.  Konference „ Revščina: med realnostjo in percepcijo – komunikacijski izziv “, ki bo potekala 29. oktobra 2009, se bo udeležilo štiristo novinarjev, oblikovalcev politik, predstavnikov nevladnih organizacij in raziskovalcev.  Predstavljeni bodo izsledki zadnjih raziskav Eurobarometra o tem, kako Evropejci dojemajo revščino in izključenost ter o njihovem zaznavanju socialnih posledic krize (glej   IP/09/1585   in   MEMO/09/480   ).  Prireditev bo prilož nost za razpravo o pogledu medijev na to temo in o tem, kako lahko komuniciranje spodbuja socialno vključenost.  S pomočjo video povezave bo o teh vprašanjih spregovoril predsednik Evropske komisije José Manuel Barroso, udeležence pa bo nagovoril tudi komisar Vladimír Špidla. Ozadje  Pred desetimi leti so se voditelji EU zavezali k odločnim ukrepom za izkoreninjenje revščine do leta 2010.  Vendar pa danes precej Evropejcev še vedno živi v revščini in ima omejen dostop do osnovnih storitev, na primer zdravstvenega varstva.  Revščina in izključenost ne vplivata samo na blaginjo posameznikov in njihovo sposobnost aktivne vključenosti v družbo, temveč zavirata tudi gospodarski razvoj. Zato EU poudarja pomen skupne odgovornosti za boj proti revščini in vključevanja oblikovalcev odločitev ter akterjev v javnem in zasebnem sektorju. Tako bodo v letu 2010, evropskem letu boja proti revščini in socialni izključenosti, do besede lahko prišli tisti, ki se z njima spopadajo vsakodnevno.  Uradna spletna stran evropskega leta boja proti revščini bo objavljena 29. oktobra na  http://www.2010againstpoverty.eu  . Dodatne informacije Program prireditve    http://ec.europa.eu/social/main.jsp?catId=88&amp;langId=en&amp;eventsId=211&amp;furtherEvents=yes    Poročilo o raziskavi Eurobarometra    http://ec.europa.eu/public_opinion/archives/ebs/ebs_321_en.pdf    Evropsko leto boja proti revščini    www.2010againstpoverty.eu     Naročite se na brezplačni elektronski bilten Evropske komisije o zaposlovanju, socialnih zadevah in enakih možnostih:    http://ec.europa.eu/social/e-newsletter
