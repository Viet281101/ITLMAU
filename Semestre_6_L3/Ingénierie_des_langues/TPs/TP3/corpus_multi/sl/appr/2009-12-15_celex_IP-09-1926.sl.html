IP/09/1926 Bruselj, 15. december 2009 Oživljanje trgov dela, ki jih je prizadela kriza  Danes objavljeno poročilo Evropske komisije navaja, da so ukrepi za odzivanje na krizo in finančna podpora EU pripomogli k zajezitvi škodljivih vplivov, ki jih je recesija leta 2009 imela na trge dela v EU.  Za uspešnejši izhod iz krize morajo biti ti ukrepi skladni z dolgoročnimi reformami zaposlovanja.  Ministri za zaposlovanje in socialne zadeve bodo marca 2010 na zasedanju Sveta obravnavali osnutek „Skupnega poročila o zaposlovanju “ , ki ga bo upoštevala nova strategija EU 2020 za rast in zaposlovanje.  To strategijo naj bi voditelji EU sprejeli spomladi 2010.   „ Usklajeni ukrepi in podpora na ravni EU in držav članic so znatno pripomogli k stabilizaciji gospodarstev in zajezitvi vse večje brezposelnosti v letu 2009.  Kljub temu se moramo zdaj izogniti nadaljnji izgubi delovnih mest in ponovno ustvariti delovna mesta, ki so bila izgubljena zaradi krize.  Zreti moramo v prihodnost in še naprej usklajeno delovati, da zagotovimo trajna delovna mesta in dolgoročno rast.  Z novo strategijo EU 2020 bomo obnovili svoje socialno tržno gospodarstvo in Evropsko unijo popeljali v močnejše, bolj zeleno in solidarno gospodarstvo, “ je povedal predsednik Evropske komisije José Manuel Barroso.  Evropski komisar za zaposlovanje  Vladimír Špidla pa je dodal:      „Za politiko zaposlovanja EU je zdaj najpomembnejše, da se kratkoročni ukrepi in dolgoročne reforme uskladijo.     Najprej moramo okrepiti, preusmeriti in nazadnje postopoma opustiti ukrepe za odziv na krizo, da se bosta izboljšali prožnost in varnost trgov dela EU ter povečala odpornost gospodarstva proti negativnim trendom v prihodnosti “ .     Osnutek skupnega poročila o zaposlovanju vsebuje analizo ukrepov iz vse EU, namenjenih ohranitvi delovnih mest in zaščiti ljudi v težavah, ter navaja izzive, s katerimi se je treba še spoprijeti.  Ker je gospodarska kriza v letu 2009 zelo oslabila trge dela, bo v naslednjem letu brezposelnost predvidoma še vedno naraščala, vendar počasneje.  Čeprav se pričakuje, da bo v naslednjih dveh letih gospodarstvo postopoma okrevalo, bodo trgi dela potrebovali več časa.  Prizadete so bile zlasti nekatere skupine, kot so mladi, priseljenci in nižje kvalificirani delavci.   Da bi lahko države članice neposredno spodbudile gospodarstvo in zaščitile ranljive skupine pred vplivom krize, so v skladu s tremi prednostnimi nalogami strategije za zaposlovanje EU močno okrepile svoje socialne in zaposlitvene politike.  Zavodi za zaposlovanje so v številnih državah prejeli pomoč za delo s povečano brezposelnostjo.  Finančna podpora EU iz Evropskega socialnega sklada in Evropskega sklada za globalizacijo pa je zelo pomagala državam članicam pri financiranju ukrepov za boj proti krizi.  Sistemi za socialno varstvo so se izkazali za učinkovite:  samodejni stabilizatorji so ublažili neposredne socialne vplive recesije, čeprav so ti v EU dosegali različne stopnje.  Zmožnosti držav članic za zadovoljevanje vedno večjih potreb po socialni varnosti se zelo razlikujejo, kar kaže na potrebo po močnih politikah za aktiviranje brezposelnih.  Pot naprej  Glavni izziv za EU in države članice je oblikovati pravi okvir za trajnostno oživitev trga dela.  Uspešne strategije za izhod iz krize, ki posameznike in družbe pripravijo na strukturne izzive, in učinkovite javne politike za posodobitev trgov dela so ključnega pomena pri spodbujanju več novih in boljših delovnih mest.  Ministri za zaposlovanje in socialne zadeve bodo 8. in 9. marca 2010 na zasedanju Sveta za zaposlovanje, socialno politike, zdravje in varstvo potrošnikov obravnavali poročilo Komisije, na podlagi katerega bodo Komisija in države članice pripravile strategijo EU 2020, ki naj bi bila oblikovana do spomladanskega zasedanja Sveta, 25. marca 2010.  To poročilo je nadaljevanje Poročila o zaposlovanju za leto 2009, ki podrobneje analizira nedavne trende na trgih dela v EU (glej   IP/09/1803   ).  Glej tudi  MEMO/09/554  Dodatne informacije: Osnutek skupnega poročila o zaposlovanju (Draft Joint Employment Report)   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Poročilo o zaposlovanju v Evropi za leto 2009    http://ec.europa.eu/social/main.jsp?catId=119&amp;langId=en    Mesečno spremljanje trga dela (Monthly Labour Market Monitor)    http://ec.europa.eu/social/main.jsp?catId=120&amp;langId=en     Naročite se na brezplačni elektronski bilten Evropske komisije o zaposlovanju, socialnih zadevah in enakih možnostih:     http://ec.europa.eu/social/e-newsletter
