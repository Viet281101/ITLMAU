IP/09/190
Bruselj, 29. januarja 2009Potrošniki: EU bo prepovedala
dimetil fumarat (DMF) v potrošniških izdelkih, kot so zofe in
čevljiUporaba biocida dimetil fumarat (DMF), ki je pri
več sto potrošnikih povzročil resne alergične reakcije
zaradi njegove uporabe v vsakodnevnih potrošniških izdelkih, kot so
zofe in čevlji, naj bi se v EU prepovedala. Države
članice so danes podprle osnutek odločbe Evropske komisije o prepovedi
dajanja v promet v EU potrošniških izdelkov, kot so usnjeno
pohištvo ali obutev, ki vsebujejo DMF, ki povzroča močno
preobčutljivostno reakcijo. Če so ti izdelki že na trgu, jih bo
treba takoj odpoklicati in umakniti. V državah, kot so Francija, Finska,
Poljska, Švedska in Združeno kraljestvo, so imeli potrošniki,
izpostavljeni izdelkom, ki so vsebovali DMF, resne zdravstvene težave,
vključno s srbečico, razdraženostjo, rdečico, opeklinami, v
nekaterih primerih pa so poročali tudi o hudih težavah z dihanjem.
Osnutek odločbe Komisije je nujni ukrep na ravni EU do sprejetja
trajnejše zakonodajne rešitve. Po današnjem glasovanju bo osnutek
odločbe Komisije predložen v posvetovanje Evropskemu parlamentu, nato
pa bo o njem dokončno glasoval kolegij komisarjev. 
Komisarka EU za varstvo potrošnikov Meglena Kuneva je povedala:
„Na področju varnosti ne moremo sprejemati kompromisov. Vesela sem,
da je delovanje sistema RAPEX učinkovito pri zagotavljanju hitrega umika
nevarnega blaga, ki vsebuje DMF, s trga. Vendar moramo v EU storiti še
korak naprej in sprejeti dodatne nujne ukrepe za reševanje težave pri
njenem izvoru. Namen prepovedi uporabe DMF v vseh potrošniških
izdelkih na ravni EU je odpraviti resna tveganja za zdravje in zlasti hude
alergične reakcije pri nekaterih potrošnikih, ki so izpostavljeni tej
kemikaliji med vsakodnevno uporabo usnjenih izdelkov.“
Tveganje zaradi DMF
Proizvajalci uporabljajo dimetil fumarat (DMF) kot biocid za uničevanje
plesni, ki lahko poškoduje usnjeno pohištvo ali obutev med
skladiščenjem in prevozom v vlažnih razmerah. Ko damo DMF v
vrečke, pritrjene v notranjosti pohištva ali priložene v
škatlah za obutev, ta izhlapi in prepoji usnje ter ga zavaruje pred
plesnijo. Vendar je bilo ugotovljeno, da resno vpliva tudi na potrošnike,
ki so bili v stiku z izdelki. DMF je prodrl skozi oblačila do kože
številnih
potrošnikov[1], na kateri
je povzročil boleč kožni dermatitis. V resnih primerih je
dermatitis posebno težko zdraviti, zato je škoda še večja.
Prisotnost DMF je tako resno tveganje.
Nevarna kemikalija je povzročila zaskrbljenost, ko so številni
organi držav članic poslali uradna obvestila preko sistema EU za hitro
opozarjanje o nevarnih neživilskih potrošniških izdelkih
(RAPEX).
Uradna obvestila so se nanašala na zofe, naslonjače in obutev,
klinični preskusi pa so potrdili, da je dermatitis pri nekaterih
potrošnikih, ki so bili v stiku s temi izdelki, posledica
DMF[2]. Francija in Belgija sta
nato uvedli nacionalno prepoved, ki naj bi jo uvedla tudi Španija. Nova
odločba, o kateri je bil dogovor dosežen danes, bo zajemala vse
države članice.
Obstoječa pravila 
Uporaba DMF je že prepovedana pri proizvodnji blaga v EU, saj biocidni
pripravki, ki vsebujejo DMF, niso dovoljeni na podlagi Direktive o biocidih
(98/8/ES). Vendar lahko proizvajalci zunaj EU te prepovedane biocide uporabljajo
in nato svoje izdelke izvažajo v EU. Današnja odločba zato varuje
potrošnike EU pred tveganji zaradi DMF v uvoženih izdelkih na enak
način, kot so zaščiteni doma.
Nedavni ukrepi, ki so jih uvedle države članice 
Francija je decembra 2008 sprejela
uredbo[3], s katero za eno leto
prepoveduje uvoz in dajanje v promet sedežev in obutve, ki vsebujejo DMF.
Francoska uredba prav tako zahteva vračanje vseh sedežev in obutve, ki
vidno vsebujejo DMF ali pa ga vidno vsebuje njihova embalaža. Belgija je
januarja 2009 izdala uredbo[4],
s katero prepoveduje dajanje v promet vseh izdelkov in proizvodov, ki vsebujejo
DMF. Španija razmišlja o uvedbi ukrepa. 
Ozadje – RAPEX
RAPEX je sistem EU za hitro opozarjanje o nevarnih neživilskih
potrošniških izdelkih, ki omogoča hitro izmenjavo informacij med
državami članicami in Komisijo, da se prepreči trženje ali
uporaba izdelkov, ki pomenijo resno tveganje za zdravje in varnost
potrošnikov. 
Dodatne informacije: 
http://ec.europa.eu/consumers/safety/rapex/index_en.htm
[1] 	Williams JDL, et al
(2008) An outbreak of furniture dermatitis in the U.K. British Journal of
Dermatology 159: 233-234.
[2] 	Rantanen T (2008) The
cause of the Chinese sofa/chair dermatitits epidemic is likely to be contact
allergy to dimethylfumarate, a novel potent contact sensitizer. Concise
communication. British Journal of Dermatology 159: 218-221.
[3]	Ministrstvo za
gospodarstvo, industrijo in zaposlovanje, Uredba z dne 4. decembra 2008 o
ustavitvi dajanja na trg sedežev in obutve, ki vsebuje DMF. Francoski
Uradni list, 10.12.2008, besedilo 17 od 108.
[4]	Minister za javno
zdravje in minister za varstvo potrošnikov, Ministrska uredba o prepovedi
dajanja v promet izdelkov in proizvodov, ki vsebujejo DMF. Belgijski Uradni
list, 12.1.2009.
