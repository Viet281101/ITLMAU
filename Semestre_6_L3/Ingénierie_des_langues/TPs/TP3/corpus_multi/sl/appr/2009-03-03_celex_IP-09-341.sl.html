IP/09/341
Bruselj, 3. marec 2009EU je začela s kampanjo za odpravo
razlik med spoloma pri plačiluEvropska komisija je danes začela s kampanjo
po vsej EU za odpravo razlik med spoloma pri plačilu.
Ženske v celotnem gospodarstvu EU v povprečju zaslužijo
17,4 % manj kot moški. Jedro kampanje, ki se je začela v okviru
mednarodnega dneva žena, 8. marca, da bi javnost ozavestila o razlikah
v plačilu, njihovih vzrokih in možnih rešitvah, je preprost
koncept „enakega plačila za delo enake vrednosti“.
„Za razlike v plačilu med spoloma obstaja več vzrokov, zato
je potrebnih več rešitev. Za odpravo teh razlik so potrebni ukrepi na
vseh ravneh in zavezanost vseh udeležencev, od delodajalcev in sindikatov
do nacionalnih organov in vsakega posameznega državljana. Z našo
kampanjo bodo ljudje bolje ozaveščeni o tem, zakaj ženske v
Evropi še vedno zaslužijo veliko manj kot moški in kako lahko to
odpravimo,“ je povedal komisar EU za enake možnosti Vladimír
&#352;pidla. „V današnjih gospodarskih razmerah je enakost žensk
in moških pomembnejša kot kdaj koli prej. S krizo se lahko
soočimo samo, če izkoristimo potencial vseh naših
talentov,“ je dodal.
Enako plačilo za enako delo je eno od temeljnih načel Evropske
unije. To načelo, določeno v Rimski pogodbi iz leta 1957, je bilo tudi
predmet direktive iz leta 1975, ki prepoveduje vsakršno diskriminacijo med
ženskami in moškimi glede vseh vidikov plačila  za enako delo ali
delo enake vrednosti. Posledično je število „preprostih in
vidnih“ primerov neposredne diskriminacije, in sicer razlike v
plačilu med moškim in žensko, ki opravljata popolnoma enako delo
z enakimi izkušnjami in znanji ter enako uspešnostjo, znatno upadlo
zaradi učinkovitosti evropske in nacionalne zakonodaje o enakem
plačilu. Toda zakaj so razlike v plačilu med spoloma še vedno
17,4-odstotne po vsej EU?
Razlike v plačilu med spoloma predstavljajo razlike med povprečno
urno plačilno postavko pred obdavčitvijo za ženske in moške
v gospodarstvu kot celoti. Odražajo diskriminacijo in neenakost na trgu
dela, ki v praksi v glavnem prizadeneta ženske. Delo žensk se recimo
še vedno pogosto obravnava kot manjvredno od dela moških in
ženske pogosto delajo v sektorjih, v katerih so plače v povprečju
nižje od plač v sektorjih, v katerih prevladujejo moški.
Blagajničarke v supermarketih na primer običajno zaslužijo manj
kot delavci v skladiščih.
Razlike v plačilu prav tako zmanjšujejo zaslužek v celotni
življenjski dobi in pokojnine žensk, kar vodi do revščine v
starosti. Na meji revščine živi 21 % žensk, starih 65
let in več, v primerjavi s 16 % moških.
Cilj kampanje je ozaveščanje javnosti o razlikah v plačilu in
možnih rešitvah. Za vključitev državljanov, delodajalcev in
delavcev bo kampanja spodbujala dobre prakse v zvezi z razlikami v plačilu
po vsej Evropi, prav tako pa bodo delodajalcem in sindikatom na evropski in
nacionalni ravni poslane smernice v zvezi s kampanjo. Druge dejavnosti
vključujejo spletno stran kampanje, oglaševanje v evropskih medijih in
plakati.
Kampanja je rezultat sporočila Komisije iz leta 2007 glede politike v
zvezi z razlikami v plačilu, v kateri so bili analizirani vzroki za te
razlike in opredeljeni ukrepi na ravni EU. V sporočilu je bila poudarjena
potreba po ozaveščanju javnosti o razlikah v plačilu in
možnih rešitvah z ukrepanjem na vseh ravneh, vključevanjem vseh
zainteresiranih strani in osredotočanjem na vse zadevne dejavnike.
Letno poročilo o enakosti
Poročilo o enakosti žensk in moških za leto 2009, ki ga je
Evropska komisija prav tako predstavila danes, potrjuje, da kljub napredku v
zvezi z enakostjo spolov še vedno obstajajo znatne razlike na več
področjih. Stopnja zaposlenosti žensk se v zadnjih letih sicer
enakomerno zvišuje (zdaj 58,3 % za ženske v primerjavi z
72,5 % za moške), vendar ženske še vedno pogosteje delajo s
skrajšanim delovnim časom kot moški (31,2 % za ženske
in 7,7 % za moške), prav tako pa prevladujejo v sektorjih, v katerih
so plače nižje (v zdravstvu, šolstvu in javni upravi dela
več kot 40 % žensk, kar je dvakrat več kot moških).
Vendar pa ženske predstavljajo 59 % vseh univerzitetnih
diplomirancev.
Ženske in moški pri odločanju
Novo strokovno poročilo, pripravljeno za Komisijo, potrjuje, da so
ženske prav tako občutno premalo zastopane pri odločanju v
gospodarstvu in evropski politiki. Centralne banke vseh 27 držav
članic upravljajo guvernerji. Zastopanost žensk na vodilnih
položajih je še slabša v velikih podjetjih, in sicer je v
vodilnih družbah (ki v vsaki državi predstavljajo indeks prvovrstnih
delnic) v upravnem odboru skoraj 90 % moških, kar se v zadnjih letih
ni bistveno spremenilo.
Delež poslank v nacionalnih parlamentih (enodomni parlament/spodnji dom)
se je v zadnjem desetletju povečal za približno polovico, in sicer s
16 % leta 1997 na 24 % leta 2008. Evropski parlament je tik nad to
mejo (31 % žensk). V povprečju je na ministrskih položajih v
nacionalnih vladah več moških kot žensk, in sicer je razmerje 3:1
(25 % žensk, 75 % moških).
MEMO/09/91
Nadaljnje informacije:
Spletna stran kampanje za odpravo razlik v plačilu
http://ec.europa.eu/equalpay 
Letno poročilo o
enakosti žensk in moških 2009
http://ec.europa.eu/social/main.jsp?catId=418&amp;langId=slŽenske v evropski politiki – čas za ukrepanje
http://ec.europa.eu/employment_social/publications/booklets/equality/pdf/ke8109543_en.pdfVideo novice o razlikah med spoloma pri plačilu ter o ženskah in
moških pri odločanju
http://www.tvlink.org
