IP/09/ 1397   Bruselj, 30 . septembra 2009  Evropska komisija pozdravlja korak ZDA k bolj neodvisnemu, odgovornemu in mednarodnemu upravljanju interneta  Viviane Reding, komisarka EU za informacijsko družbo in medije, je danes pozdravila novico, da bo ICANN, glavni odgovorni organ za upravljanje z imeni internetnih domen, postal bolj odprt in bolj odgovoren do milijard uporabnikov interneta po vsem svetu. Od 30. septembra naprej delovanja „internetnega organa za dodeljevanje imen in številk“ (ICANN – Internet Corporation for Assigned Names and Numbers) s sedežem v ZDA ne bo več enostransko nadzorovalo Ministrstvo za trgovino (Department of Commerce) ZDA, ampak neodvisni nadzorni odbori, ki jih imenujeta vladni svetovalni odbor (GAC – Governmental Advisory Committee) organa ICANN in sam organ ICANN ob sodelovanju vlad po vsem svetu. Od leta 2005 je Evropska komisija že večkrat pozvala k reformi upravljanja ključnih globalnih internetnih virov. To je potrebno za doseganje pomembnih ciljev javne politike, kot sta svoboda izražanja in omogočanje stabilnih poslovnih transakcij prek interneta. Evropska komisija je močno zavezana k spremljanju in podpiranju izvajanja danes napovedanih reform, v tesnem sodelovanju s 27 državami članicami EU.  „Pozdravljam odločitev vlade ZDA, da prilagodi ključno vlogo organa ICANN pri upravljanju interneta realnosti 21. stoletja in globaliziranega sveta,“ je dejala Viviane Reding, evropska komisarka za informacijsko družbo in medije. „Uporabniki interneta po vsem svetu lahko zdaj pričakujejo, da bodo odločitve organa ICANN o imenih in naslovih domen bolj neodvisne in odgovorne ter da bodo upoštevale interese vseh. Zunanji nadzorni odbori bodo občasno ocenjevali uspešnost organa ICANN. Če bo ta reforma učinkovito in pregledno izvedena, bo naletela na splošen ugoden sprejem pri civilni družbi, podjetjih in vladah.“ „Evropska komisija je trdno odločena, da uresniči to reformo v sodelovanju z našimi partnerji v vladi, podjetjih in civilni družbi. Imeli bomo dejavno vlogo v vladnem svetovalnem odboru organa ICANN in pri nadaljnjih reformah tega vladnega svetovalnega odbora. Izziv v tem trenutku je napraviti delo vladnega svetovalnega odbora, ki ima zdaj pomembnejšo vlogo, učinkovitejše in še naprej krepiti dialog med vladami, podjetji in civilno družbo prek foruma za upravljanje interneta (Internet Governance Forum). Zelo pozorni bomo tudi na to, kakšne učinke bo imelo delo organa ICANN na konkurenčnost. Rada bi tudi spodbudila vse udeležene strani, da dejavno raziskujejo možnosti za izboljšanje mehanizmov za zunanje ugovore, ki se nanašajo na odločitve uprave organa ICANN. „Za zdaj se zdita neodvisnost in odgovornost odločitev organa ICANN dobri predvsem na papirju. Sodelujmo pri zagotavljanju, da bosta dobro delovali tudi v praksi.”  Kot je postalo znano dane s, „sporazum o skupnem projektu“ ( „Joint Project Agreement“ ) v ZDA, ki zdaj predvideva enostranski nadzor odločanja organa ICANN s strani Ministrstva za trgovino ZDA,  s 30. septembrom 2009 ne bo podaljšan. Nadomeščen bo s skupno „potrditvijo zavez“ vlade ZDA in organa ICANN, kar bo pomembna reforma sedanje ureditve upravljanja. Med najpomembnejšimi reformami organa ICANN so:    Večja neodvisnost od rednih občasnih pregledov s strani ene same vlade. Odločitve, ki jih sprejema ICANN, vplivajo na uporabnike interneta po vsem svetu, zato je pomembno, da se interesi vseh teh upoštevajo.    Odgovornost navzven , v katere uresničevanje so vključeni neodvisni nadzorni odbori, ki jih skupno določita GAC in ICANN. GAC je odprt za vlade in javne organe z vsega sveta in svetuje upravi ICANN o javnopolitičnih vidikih dejavnosti ICANN. Ti nadzorni odbori bodo občasno ocenjevali uspešnost ICANN glede izpolnjevanja njegovih javnih obveznosti. Internet je bistvenega pomena za gospodarstva in družbe vsepovsod. Mnogo let so Evropska komisija in države članice EU dejavno sodelovale pri oblikovanju politike ICANN, da bi zagotovile spoštovanje evropskih vrednot na internetu, na primer svobode govora, zasebnosti, zaščite potrošnikov in varnosti.    Junija 2009 je Evropska komisija izdala politični dokument, ki zahteva povečanje odgovornosti organa ICANN do mednarodne skupnosti, preglednost njegovega oblikovanja odločitev in jasnejšo vlogo vlad pri opredeljevanju javnopolitičnih vidikov oblikovanja politike s strani ICANN (   IP/09/951   ). Današnja objava kaže, da so mnoge skrbi in cilji, ki jih imajo ZDA glede tega, enaki. Naslednji koraki  Naslednje pomembno vprašanje na področju upravljanja interneta je nadaljevanje dela Foruma za upravljanje interneta (Internet Governance Forum) , ki je bil prvotno ustanovljen za začetni časovni okvir petih let in se je prvič sestal leta 2006, ponuja pa enkratno priložnost za razprave med vsemi, ki so vključeni v upravljanje interneta. Evropska komisija želi, da ta forum nadaljuje z delom, saj ponuja edino možnost, da širok spekter zainteresiranih strani z vsega sveta, tudi parlamentarci, razpravlja o vseh temah, povezanih z internetom. Ozadje  Da bi sporočila na internetu prispela tja, kamor so namenjena, so imena in naslovi domen bistvenega pomena. Organizacija, odgovorna za opredelitev politik za globalno usklajevanje sistema imen domen (DNS – Domain Name System), je ICANN, nepridobitni organ zasebnega sektorja iz ZDA, s sedežem v Kaliforniji. Vse od svoje ustanovitve v letu 1998 je ICANN deloval na podlagi niza memorandumov o soglasju z vlado ZDA, ki so opredeljevali njegove cilje glede oblikovanja politike za DNS. Najnovejši memorandum o soglasju (imenovan „sporazum o skupnem projektu“ ( „Joint Project Agreement ׂ “ ) se bo iztekel 30. septembra 2009. V maju je komisarka EU Viviane Reding prikazala svoje videnje prihodnosti upravljanja interneta v video sporočilu (   IP/09/696   ):     http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
