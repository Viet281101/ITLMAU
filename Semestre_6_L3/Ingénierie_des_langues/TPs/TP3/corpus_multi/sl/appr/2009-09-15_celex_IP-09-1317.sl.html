IP/09/1317  Bruselj, 15. september 2009  Evropski teden mobilnosti 2009:  „Dobra klima mojega mesta“  Od 16. do 22. septembra 2009 bodo stotine evropskih mest in krajev sodelovale na osmem evropskem tednu mobilnosti in vabile svoje prebivalce, da se udeležijo velikega izbora dejavnosti za pospeševanje trajnostne mobilnosti.  Tema kampanje v letu 2009 – Dobra klima mojega mesta – poudarja pomembnost prizadevanja za boj proti podnebnim spremembam in izboljšanje kakovosti življenja na lokalni ravni s promocijo alternativnih načinov mobilnosti, ki nadomestijo avtomobil, kot so kolesarjenje, hoja in javni prevoz, ter sheme, kot sta sistem solastništva in souporaba avtomobila.  Podpredsednik Evropske komisije Antonio Tajani, odgovoren za prevoz, je izjavil:  „Evropski teden mobilnosti je jasen primer, kako pobuda na evropski ravni lahko spodbudi in omogoči ukrepanje na lokalni ravni.  Novi načrt ukrepanja na področju mobilnosti v mestih, ki ga nameravam v kratkem predlagati, sledi prav temu razmišljanju.  Načrt ukrepanja bo zagotovil mestnim oblastem niz praktičnih orodij, s katerimi si bodo lahko pomagali pri spopadanju s podnebnimi spremembami in ki bodo omogočili bolj trajnostno mobilnost v mestih.“  Komisar za okolje Stavros Dimas je izjavil:  „Osebni avtomobili izpuščajo velike količine toplogrednih plinov, ki prispevajo k podnebnim spremembam in resno ogrožajo kakovost življenja v mestih.  Za javne organe in državljane po vsej Evropski uniji je pomembno, da začenjo uporabljati bolj trajnostne načine prevoza.  S tem bi se zmanjšal vpliv na podnebne spremembe in izboljšali življenjski pogoji v naših mestih in krajih.  Dobra klima mojega mesta   Leto 2009 bi moralo biti odločilno leto v boju proti podnebnim spremembam. Na konferenci Združenih narodov o podnebnih spremembah (COP1 5) decembra v Københavnu nameravajo voditelji celega sveta skleniti sporazum, ki bo nadaljevanje Kjotskega protokola . Preko 70 odstotkov evropskega prebivalstva, ki zdaj živi na mestnih območjih, pomeni za lokalne organe pomemben potencial za ublažitev podnebnih sprememb z zasnovanjem javnih politik, ki bodo skladne z globalnimi cilji in spodbujanjem državljanov, da zmanjšajo emisije ogljika. Cilj tedna mobilnosti je opozarjati na dejstvo, da prevoz predstavlja približno eno tretjino celotne porabe energije in več kot petino emisij toplogrednih plinov ter da se te številke lahko znatno zmanjšajo z alternativnimi načini prevoza.  Pomembni dogodki v tednu mobilnosti 2009  V Almadi na Portugalskem bodo 18. septembra državljani prejeli zastonj vozovnice za javni prevoz v zameno za odpadke, ki jih je mogoče reciklirati, kot so pločevinke, plastenke in baterije. Kino na prostem bo predvajal več znanih filmov o podnebnih spremembah.   V Budimpešti na Madžarskem bodo trije dnevi brez avtomobila, in sicer 19., 20. in 22. septembra.  Avenija Andrássy, ki je na seznamu Unescove svetovne dediščine, bo zaprta za promet in spremenjena v „živo ulico“: pločniki bodo prekriti s travo, na njih se bodo odvijali športni turnirji, ulično gledališče, predstavitve „čistih vozil“, kolesarske dirke, otroci pa se bodo lahko udeležili delavnic poslikave ceste.  Salzburg v Avstriji bo organiziral dan aktivnosti „Salzburg-Anders Mobil“, s katero bo opozoril na trajnostno mobilnost in alternativen način prevoza s predstavitvami električnih vozil, prevozi z rikšo po mestu in srečanji z lokalnimi nevladnimi organizacijami za okolje in prevoz.  Naraščajoča udeležba   Število sodelujočih mest se je od začetka izvajanja dogodka leta 2002 povečalo za šestkrat.  Lani sta v okviru osrednje teme „Čisti zrak za vse“ podpisala listino EMW (European Mobility Week) 2 102 lokalna organa in/ali vpisala svoje dejavnosti na spletni strani kampanje   www.mobilityweek.eu   .  Leta 2008 je tako sodelovalo v evropskem tednu mobilnosti 220 milijonov državljanov v 39 državah.  V primerjavi z letom 2007 se je število povečalo za 4 %, dobro so sodelovale stare in nove države članice EU, države pristopnice in države EGP/EFTA.  Uspešni model kampanje Evropski teden mobilnosti se širi tudi v države zunaj Evrope, kot so Brazilija, Venezuela, Kolumbija, Kanada, Japonska, Južna Koreja in Tajvan; večja mesta kot so Seul, Rio de Janeiro, Tajpej, Montreal, Yokohama in Quito, pa so sodelovali v evropskem tednu mobilnosti 2008.  Evropski teden mobilnosti usklajujejo tri nevladne organizacije, specializirane za vprašanja mestnega okolja:  Eurocities, Energie-Cités in Climate Alliance.  Generalni direktorat za okolje pri Evropski komisiji zagotavlja finančno podporo in vsako leto organizira podelitev nagrad evropskega tedna mobilnosti za najboljši program dejavnosti in ukrepov.  Trajna dediščina   Cilj tedna mobilnosti je spremeniti potovalne navade ljudi, tako da se jim dajo na voljo okolju prijazne alternative avtomobilu.  Tako lahko ljudje preskusijo alternativne oblike prevoza, lokalni organi pa nove storitve in infrastrukturo.  Trajna dediščina je zagotovljena, saj se sodelujoča mesta spodbuja, naj začnejo trajno izvajati vsaj en praktičen ukrep.  Najnovejši primeri vključujejo vrnitev denarja potnikom v Frankfurtu, če ima javni promet več kot 10 minut zamude, in spletno stran mesta Edinburgh (   www.educatedtravel.info/   ) , ki spodbuja zlasti ljudi, ki so se na novo vpisali na šolo ali univerzo, k izbiri alternativnih možnosti prevoza.  V številnih mestih je vrhunec evropskega tedna mobilnosti dan brez avtomobila. Nadaljnje informacije so na voljo na spletni strani evropskega tedna mobilnosti.   www.mobilityweek.eu
