IP/09/910 Bruselj, 12. junija 2009  Pisanje ozavešča:  novinarsko tekmovanje Evropske unije o diskriminaciji in različnosti  V Evropi 15 % ljudi meni, da so bili žrtev diskriminacije – to je dober razlog za šesto novinarsko tekmovanje v organizaciji Evropske komisije „Za različnost  – proti diskriminaciji“.  Za nagrado se lahko potegujejo novinarji tiskanih in internetnih medijev.  Nagrada je priznanje delu novinarjev, ki s svojim pisanjem prispevajo k boljšemu razumevanju koristi raznolikosti in boja proti diskriminaciji zaradi vere ali prepričanja, invalidnosti, starosti, spolne usmerjenosti, rase ali etnične pripadnosti.  Letos je posebna nagrada namenjena člankom o povezavi med revščino in diskriminacijo.  „Diskriminacija predstavlja zapravljanje talentov in zanikanje temeljnih pravic“, je povedal evropski komisar za enake možnosti Vladimír Špidla.  „Zdaj ni čas za upočasnitev naših prizadevanj za boj s to nadlogo.  Nasprotno, potrebujemo vse naše človeške vire za premagovanje krize in usmeritev evropskega gospodarstva na pravo pot.  Ta nagrada, ki jo podeljujemo že šesto leto, pomaga ozaveščati o pravici ljudi do enake obravnave, obenem pa pomeni priznanje novinarskim talentom v Evropi.  Tekmovanje je namenjeno novinarjem v Evropski uniji, ki s svojim delom prispeva jo k boljšemu razumevanju koristi raznolikosti in boja proti diskriminaciji.  Je del komunikacijske kampanje Evropske komisije „Za različnost  – proti diskriminaciji“, ki spodbuja različnost in boljše informiranje o pravicah v zvezi z diskriminacijo v Evropi.  Evropska komisija organizira tekmovanje skupaj z Združenjem evropskih novinarjev, Evropskim združenjem mladih novinarjev in Evropskim novinarskim centrom.  Lani sta si nagrado delila novinarja Le Monda iz Francije in danskega nacionalnega dnevnika Jyllands-Posten.  V nedavno objavljeni študiji   Media4Diversity   je novinarska nagrada navedena kot primer dobre prakse, ki kaže „kakšna moč izhaja iz spodbud politike v obliki pobud in vzporednih ukrepov financiranja“.  Na natečaj se lahko prijavijo članki, ki so bili med 30. novembrom 2008 in 31. avgustom 2009 objavljeni v tiskanih ali spletnih medijih v Evropski uniji.  Predložijo se lahko elektronsko na strani   http://journalistaward.stop-discrimination.info   .  Po izteku roka za prijavo se bodo v vseh 27 državah članicah zbrale nacionalne žirije in izbrale zmagovalne članke.  Nato bo evropska žirija izbrala tri najboljše članke in zmagovalca Evropske novinarske nagrade med 27 nacionalnimi zmagovalci.  Dobitnik 1. nagrade bo prejel 4 500 EUR, dobitnika 2. in 3. pa 3 000 in 2 000 EUR.   Tako kot prejšnja leta bo tudi letos podeljena posebna nagrada.  V letu pred letom 2010, ki je evropsko leto boja proti revščini in socialni izključenosti, bodo nagrajeni članki, v katerih sta v ospredju diskriminacija in revščina.  Članki, ki so primerni za to posebno nagrado, se morajo osredotočati na to, kako diskriminacija na podlagi rase ali narodnosti, vere ali prepričanja, invalidnosti, starosti ali spolne usmerjenosti lahko privede do revščine ali kako lahko revščina povzroči diskriminacijo.  Dobitnik posebne nagrade bo prejel 2 500 EUR.  Evropska komisija je odločena izkoreniniti diskriminacijo v vseh njenih preoblekah.  Novinarska nagrada je ena od številnih pobud Evropske unije, s katerimi slednja želi spodbuditi spremembo odnosa in obnašanja, da bi se dosegel ta pomemben cilj. Dodatne informacije na:    http://journalistaward.stop-discrimination.info       http://www.stop-discrimination.info/2189.0.html       Special Eurobarometer 296 : Discrimination in the European Union – Perceptions, Experiences and attitudes
