IP/09/1686 Bruselj, 9. novembra 2009 Nova javnomnenjska raziskava: 16 % Evropejcev doživelo diskriminacijo  Po izsledkih nove raziskave javnega mnenja, ki jih je danes objavila Evropska komisija, naj bi bil približno eden od šestih prebivalcev Evrope v pret eklem letu osebno diskriminiran.  64 % Evropejcev skrbi, da bo recesija še povečala starostno diskriminacijo na trgu dela.  Najnovejši rezultati raziskave Eurobarometra so bili objavljeni pred letošnjim evropskim vrhom o enakosti, ki bo 16. in 17. novembra v Stockholmu.  „ Diskriminacija je še vedno problem po vsej Evropi, v primerjavi z lanskim letom pa jo ljudje v glavnem dojemajo enako “ , je dejal evropski komisar za enake možnosti Vladimír Špidla.  „ Med drugim je zaskrbljujoč vtis naraščajoče starostne diskriminacije kot posledice recesije.  Iz teh rezultatov je razvidno, da nas kljub napredku čaka še veliko dela pri ozaveščanju ljudi glede njihove pravice do enake obravnave, zlasti na nacionalni ravni, poskrbeti pa moramo tudi za to, da enakost ne bo samo beseda na papirju, temveč bo postala resničnost, “ je še dodal.   Osebne izkušnje anketirancev z diskriminacijo so večinoma enake, saj je bil najpogostejši razlog v lanskoletni tovrstni raziskavi prav tako starost (6 % anketirancev).  Na splošno 16 % Evropejcev poroča o diskriminaciji (zaradi rase, vere, starosti, invalidnosti ali spolne usmerjenosti) v letu 2009, prav toliko pa jih je bilo tudi lani.  Vendar je veliko več ljudi kot lani občutilo diskriminacijo zaradi starosti in invalidnosti.  58 % Evropejcev meni, da je starostna diskriminacija v njihovi državi zelo razširjena (v letu 2008 jih je bilo 42 %), 53 % pa jih navaja diskriminacijo zaradi invalidnosti (45 % v letu 2008).  Obstaja tudi očitna povezava s trenutnimi gospodarskimi razmerami, saj 64 % ljudi pričakuje, da bo recesija privedla k večji starostni diskriminaciji na trgu dela.  To utegne biti posledica povečanja brezposelnosti med mladimi v številnih državah EU zaradi upočasnitve gospodarske rasti, morda pa izraža tudi večjo ozaveščenost glede teh oblik diskriminacije.  Na splošno se eden od treh Evropejcev zaveda svojih pravic, če bi bili žrtev diskriminacije ali nadlegovanja.  Vendar ta številka prikriva znatne razlike na nacionalni ravni.  Po zadnji raziskavi leta 2008 se je ozaveščenost povečala v Združenem kraljestvu (za osem točk), Franciji (za sedem), na Irskem in Švedskem (po šest točk), zmanjšala pa se je na Poljskem (za 12 točk) in Portugalskem (za 11 točk).   Ozaveščanje javnosti je dolgoročni proces, ki zahteva skupna prizadevanja na evropski in nacionalni ravni, vključno s pomembnimi akterji, kot so državni organi za enakost.  Evropska komisija je na tem področju dejavna z vseevropsko informacijsko kampanjo „Za različnost – proti diskriminaciji“, tako da financira projekte ozaveščanja javnosti v okviru programa PROGRESS, pred tem pa z letom 2007 kot evropskim letom enakih možnosti.  Glede prijav diskriminacije bi večina Evropejcev najprej kontaktirala policijo (55 %), medtem ko bi se 35 % ljudi obrnilo na svoj organ za enakost in 27 % na sindikat.  Zaupanje v različne organizacije, ki se ukvarjajo z diskriminacijo, se po posameznih državah precej razlikuje.  Spodbudno je, da s pomočjo podatkov iz raziskave spoznavamo socialne mehanizme za odpravljanje diskriminacije.  Poročilo kaže, da socialni krogi, izobraževanje in ozaveščanje prispevajo k boljšemu sprejemanju različnosti.  Prizadevanja in politike, ki se ukvarjajo s tem dejanskim stanjem, bodo gotovo prispevali k boju proti diskriminaciji in spodbujanju različnosti.  Ozadje  Švedsko predsedstvo EU in Evropska komisija bosta 16. in 17. novembra 2009 v Stockholmu organizirala tretji evropski vrh o enakosti.  Cilj tega letnega dogodka je uvrstiti diskriminacijo in različnost na vrh prednostnih nalog EU in nacionalnih vlad ter izmenjati znanje in izkušnje za oblikovanje učinkovitejšega boja proti vsem vrstam diskriminacije.   To je tretja raziskava v seriji posebnih raziskav Eurobarometra o diskriminaciji v Evropi, ki želi ugotoviti, kako so se vtisi in mnenja v zadnji letih spremenili.  Ta zadnja raziskava je bila izvedena med 29. majem in 15. junijem 2009 z vzorcem 26 756 anketirancev v 30 evropskih državah (27 državah članicah EU in treh državah kandidatkah).  Tokrat so bila dodana nova vprašanja o učinku recesije na občuteno stopnjo diskriminacije.  Poleg tega je raziskava prvič zajela tri države kandidatke:  Hrvaško, Nekdanjo jugoslovansko republiko Makedonijo in Turčijo.  Prejšnji raziskavi sta bili izvedeni v letih 2006 in 2008. Dodatne informacije    MEMO/09/495    Posebna raziskava Eurobarometra o diskriminaciji – povzetek, poročilo in podatki po državah    http://ec.europa.eu/public_opinion/archives/eb_special_en.htm    Tretji vrh o enakosti – sodelovanje za enakost    http://ec.europa.eu/social/main.jsp?catId=88&amp;langId=en&amp;eventsId=220&amp;furtherEvents=yes    Odpravljanje diskriminacije    http://ec.europa.eu/antidiscrimination      www.stop-discrimination.info    Naročite se na brezplačni elektronski bilten Evropske komisije o zaposlovanju, socialnih zadevah in enakih možnostih:    http://ec.europa.eu/social/e-newsletter
