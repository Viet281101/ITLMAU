IP/09/951  Bruselj, 18. junija 2009  Evropska komisija poziva k odprtemu, neodvisnemu in odgovornemu upravljanju interneta   Evropska komisija, izvršilna veja Evropske unije, je danes v strateškem dokumentu pozvala k večji transparentnosti in večstranski odgo vornosti pri upravljanju interneta.  Danes je na svetu 1,5 milijarde uporabnikov interneta, od tega jih je 300 milijonov v 27 državah članicah Evropske unije.  Trenutno je za usklajevanje ključnih elementov interneta pristojna Organizacija za upravljanje sistema internetnih imen domen (   ICANN   ), ki je zasebna ustanova s sedežem v ZDA.  Komisija se strinja, da morajo biti za vsakodnevno upravljanje internetnih operacij še naprej pristojna zasebna podjetja, če so odgovorna in neodvisna.  Komisija tudi meni, da je treba odločitve v zvezi z internetom, zlasti v zvezi z odprtostjo in varnostjo, sprejemati transparentno in odgovorno, saj zadevajo cel svet. ICANN trenutno deluje na podlagi sporazuma o skupnem projektu, sklenjenega z ameriškim ministrstvom za trgovino, ki preneha veljati 30. septembra 2009. Po mnenju Evropske komisije morajo prihodnji dogovori o upravljanju interneta odražati ključno vlogo, ki jo ima svetovno omrežje za vse države.  Evropska komisarka za informacijsko družbo in medije Viviane Reding je dejala: „Internetna korporacija za določanje imen in številk se v svojem razvoju približuje zgodovinskemu prelomu. Ali bo postala popolnoma neodvisna organizacija, ki bo odgovorna svetovni internetni skupnosti? Evropejci to pričakujejo in mi si bomo za to prizadevali.  Združene države pozivam, da pri doseganju tega cilja sodelujejo z Evropsko unijo.  Ker bo dvostranski sporazum o skupnem projektu med ICANN in ameriško vlado prenehal veljati septembra 2009, so na Komisiji da nes menili, da naj se ta pobuda zasebnega sektorja nadaljuje, vendar pa mora delovati v skladu z jasnimi smernicami, ki bodo opredeljene v mednarodnem dialogu.  Če bo ICANN npr. nadzorovala uvajanje prilagojenih domenskih imen (to pomeni, da se lahko pri spletni strani „.com“ nadomesti s „karkoli“), mora določiti jasne smernice in delovati odprto.  EU tudi meni, da morajo prihodnji dogovori o upravljanju interneta spoštovati temeljna načela, zlasti človekove pravice in svobodo izražanja ter potrebo po ohranjanju stabilnosti in varnosti interneta.  Komisija je danes v sporočilu z naslovom „Upravljanje interneta:  naslednji koraki“ predlagala, kako pri upravljanju interneta doseči večjo odprtost, transparentnost in vključenost.  Glavni cilj je odgovornost, ki vključuje tako notranjo (organe za sprejemanje odločitev in splošno organizacijo ICANN) kot tudi zunanjo odgovornost (večstransko odgovornost, ki bi veljala za vse države sveta). To hkrati pomeni, da morajo imeti tisti, ki jih odločitve upravljalnih organov zadevajo, možnost, da vložijo pritožbo pri neodvisnem razsodišču. Komisija je tudi predlagala, da naj mrežo upravljajo zasebni organi na podlagi načel, ki so jih sprejeli javni organi, vendar brez poseganja vlad v vsakodnevne operacije.  Ameriška vlada je edini organ, ki je imel uraden vpogled v strategije in dejavnosti ICANN od njegove ustanovitve leta 1998. Ker bo sporazum o skupnem projektu prenehal veljati, Komisija meni, da mora ICANN postati odgovoren vsem, ne samo eni vladi, temveč svetovni internetni skupnosti. To je še posebej pomembno zato, ker bo naslednja milijarda uporabnikov interneta večinoma prišla iz držav v razvoju. Na Komisiji so danes še povedali, da naj EU o teh vprašanjih začne razprave z mednarodnimi partnerji, zlasti o tem, kako povečati odpornost interneta v primeru naključnega izpada ali namernega napada. Komisija želi s svojimi predlogi politike podpreti zasebno pobudo in zagotoviti, da bo internet ostal gonilna sila inovacij, svobodnega izražanja in gospodarskega razvoja. Ozadje  V mednarodnih razpravah o upravljanja interneta je imela EU vedno pomembno vlogo. Sodelovala je tudi pri ustanavljanju ICANN leta 1998. Pomembna načela o tem, kakšno mora biti upravljanje in usklajevanje interneta, so določile vlade, zasebni sektor in civilna družba na   Svetovnem vrhu o informacijski družbi   med leti 2003 in 2005. Ena od glavnih prednostnih nalog EU je bila zagotoviti stalno varnost in stabilnost interneta kot tudi vodilno vlogo zasebnega sektorja in popolno vključenost številnih zainteresiranih strani v oblikovanje pomembnih politik.  Sporočilo Komisije z naslovom „Upravljanje interneta: naslednji koraki“ je na voljo na:    http://ec.europa.eu/information_society/policy/internet_gov/index_en.htm    Evropska komisarka Viviane Reding je pred kratkim predstavila svojo vizijo o prihodnosti upravljanja interneta na video sporočilu:    http://ec.europa.eu/commission_barroso/reding/video/text/message_20090504.pdf  Evropska komisija je danes predstavila tudi akcijski načrt o drugem pomembnem razvojnem vidiku interneta, tj. „internetu stvari“:  glej   IP/09/952   . Annex  Growth of Internet users by regions of the world 1990-2008, in millions of users         Source: International Telecommunication Union
