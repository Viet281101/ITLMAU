IP/09/617
Bruselj, 22. aprila 2009Ribištvo: odprta razprava o prihodnosti
evropske skupne ribiške politikeDanes je Evropska komisija sprejela zeleno knjigo o
prihodnosti skupne ribiške politike EU. V njej je analizirala
pomanjkljivosti sedanje politike in začela javno razpravo o
tem, kako te pomanjkljivosti odpraviti. Ribiče in druge zainteresirane
akterje v sektorju kot tudi znanstvenike, civilno družbo in zainteresirane
državljane poziva, da se nanjo odzovejo in ji do 31. decembra 2009
sporočijo svoje mnenje o prihodnji podobi evropskega ribištva.
Posvetovanje je prva faza procesa, s katerim želi Komisija korenito
reformirati skupno ribiško politiko. 
Evropski komisar za ribištvo in pomorske zadeve Joe Borg je dejal:
„Pod vprašaj smo postavili celo temelje sedanje politike in
ničesar ne bomo izpustili. Ne gre samo še za eno reformo več.
Napočil je čas, da oblikujemo sodoben, preprost in trajen sistem za
upravljanje ribištva v EU, ki bo preživel tudi
21. stoletje.“  
Danes sprejeta zelena knjiga naj bi izpostavila izzive, s katerimi se
srečuje sektor v zadnjih letih, in spodbudila odziv javnosti, ki bi bil
izhodišče za nov, inovativen in soglasnejši pristop k urejanju
ribištva. V njej so postavljena naslednja vprašanja: kako lahko
zagotovimo dolgoročno trajnost in uspešnost ribištva? Kako lahko
prilagodimo skupno zmogljivost flote ter hkrati rešimo socialna
vprašanja, s katerimi se srečujejo obalne skupnosti? Kako lahko
še bolj razvijemo kulturo usklajevanja? Kako lahko skupna ribiška
politika prispeva k trajnostnemu ribištvu zunaj voda EU?  
V knjigi so analizirani vsi vidiki današnje ribiške politike,
obrazloženo pa je tudi,  zakaj kljub napredku, ki smo ga dosegli po reformi
iz leta 2002, nekatere težave še vedno ostajajo nerešene. Ena od
glavnih težav je ohranitveno stanje evropskih staležev rib: ribolov je
v 88 % staležev prepogost (v primerjavi s svetovnim povprečjem, ki
znaša 25 %), 30 % staležev pa je prešlo „varne
biološke meje“, kar pomeni, da zaradi prepogostega ribolova na spolno
zrelo populacijo ne dosežejo običajnega reprodukcijskega odstotka.
Kljub temu je ribolov pogosto še vedno dva- do trikrat večji, kot bi
moral biti za trajnostno ohranitev staležev. V večini primerov je to
posledica prevelike zmogljivosti flote. Takšna prevelika zmogljivost je
poleg tega gospodarsko neučinkovita, saj ne siromaši samo
staležev, ampak tudi stalno zmanjšuje dobiček industrije. Treba
je najti rešitve, s katerimi bomo ogrožene staleže vrnili v
prejšnje stanje ter zagotovili, da bo ribolov še naprej zanesljiv vir
prihodkov ribičev.
Poleg prevelike zmogljivosti so v knjigi opredeljene še štiri druge
strukturne pomanjkljivosti sedanjega pristopa: pomanjkanje natančnih ciljev
politike, zlasti glede ekološke odgovornosti in povezanosti s
splošnimi pomorskimi vprašanji, preveč centraliziran sistem
odločanja, osredotočen na kratkoročne rešitve, ki so pogosto
v neskladju z dolgoročno trajnostjo, okvir, ki panogi ne omogoča
prevzemanja dovolj odgovornosti, in premalo politične volje za
upoštevanje skladnosti z ribolovnimi omejitvami.
Pri tem je treba upoštevati, da Evropa dve tretjini svojih potreb po
ribiških proizvodih pokrije z uvozom.
Komisija je izrazila zaskrbljenost, da če v prihodnjih letih ne bomo
dosegli boljše trajnosti ribištva, bomo osiromašili morja,
ribiška industrija pa ne bo gospodarsko dobičkonosna. Če bo
naslednja reforma skupno ribiško politiko popeljala v 21. stoletje, to ne
bo koristilo samo ribičem in obalnim skupnostim, ampak tudi evropskim
državljanom. 
Čeprav je Komisija pravno zavezana, da do leta 2012 pregleda samo
nekatere dele skupne ribiške politike, je zaradi sedanje situacije, še
zlasti pri staležih in preveliki zmogljivosti flote, reformni proces
začela izvajati že zdaj. 
Posvetovanje, ki je od danes naprej odprto za javnost, se bo končalo
31. decembra 2009. Rezultate posvetovanja bo Komisija povzela v prvi
polovici leta 2010. Sledilo bo posvetovanje z zainteresiranimi stranmi, nato pa
bo Komisija pripravila poročilo o oceni učinka in pripravila predlog
za novo temeljno uredbo, ki bi ga lahko na začetku leta 2011
predložila Evropskemu parlamentu in Svetu, ta pa bi ga lahko sprejela leta
2012.
Dodatne informacije in dokumenti so na voljo na:
http://ec.europa.eu/fisheries/reform
