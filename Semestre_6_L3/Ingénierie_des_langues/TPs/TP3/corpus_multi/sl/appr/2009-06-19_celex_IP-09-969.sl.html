IP/09/969  V Bruslju, 19. junija 2009  Zeleni teden 2009:  podnebne spremembe – ukrepajmo, prilagodimo se  V pričakovanju novega mednarodnega sporazuma o podnebnih spremembah, ki naj bi bil decembra sprejet na konferenci v Köbenhavnu, bodo na konferenci Evropske komisije z naslovom Zeleni teden 2009, ki bo potekala od 23. do 26. junija v stavbi Charlemagne v Bruslju, osrednja tema podnebne spremembe.  V okviru slogana „ukrepajmo, prilagodimo se “ bodo med Zelenim tednom, ki je največja letna konferenca evropske okoljske politike, obravnavani večplastni izzivi zmanjšanja toplogrednih plinov v EU in na svetu ter prilagajanje že nastalim podnebnim spremembam.  Na osmih srečanjih se bo poskušala opredeliti realistična vizija sveta leta 2050 z nizkimi izpusti ogljika.  Na tridnevnem dogodku se pričakuje udeležba več kot štiri tisoč sodelujočih iz Evrope in od drugod.  Predsednik Komisije José Manuel Barroso bo imel 26. junija na zaključnem srečanju osrednji govor, s katerim bo predstavil vidike köbenhavnskega sporazuma.   K omisar za okolje Stavros Dimas je dejal:  „ Zaradi köbenhavnske konference v bližnji prihodnosti se bo leto 2009 lahko zapisalo v zgodovino kot prelomnica v boju proti temu, da bi podnebne spremembe dosegle nevarne ravni in v velikem obsegu povzročile človeško trpljenje.  Obsežen program Zelenega tedna bo sodelujočim omogočil izmenjavo znanja o številnih vidikih podnebnih izzivov, s katerimi se morajo oblikovalci politike, gospodarski subjekti in družba na splošno nujno spoprijeti.   Štiri teme, 36 srečanj   V devetih letih obstoja sta se konferenca Zeleni teden in z njo povezana razstava uveljavili kot največji vsakoletni forum za dialog in izmenjavo izkušenj, znanja ter najboljših praks s področja varovanja okolja.   Zelenega tedna se udeležujejo sodelujoči z različnih vladnih ravni, mednarodnih institucij, podjetij, nevladnih organizacij ter znanstvenih in akademskih skupnosti.  Osnovni cilj je odkriti najučinkovitejše načine varovanja in izboljšanja okolja v Evropi za sedanje in prihodnje rodove.  Dogodek je brezplačen in odprt za javnost.  Do zdaj se je prijavilo že več kot 4 000 ljudi.   Zeleni teden 2009 rešuje vprašanja o podnebnih spremembah v okviru štirih tem:  politike EU o podnebnih spremembah, mednarodna razsežnost, podnebne spremembe v vsakdanjem življenju in „ vizija 2050:  družba brez izpustov ogljika “ .  Program obsega 36 srečanj, od katerih so nekatera organizirana v sodelovanju z bruseljskim možganskim trustom Friends of Europe , ter nekaj dodatnih manjših srečanj.   Razpravljalo se bo o številnih vprašanjih, in sicer o izvajanju paketa EU o podnebju in energiji, vplivu podnebnih sprememb na zaposlovanje in socialno kohezijo, prilagajanju biotske raznovrstnosti podnebnim spremembam, ekološkem ozaveščanju gospodarstva, izzivih za kmetijstvo, razsežnosti mednarodne zaščite in zadnjih dosežkih v zajemanju in skladiščenju ogljika.   Na otvoritvenem srečanju na visoki ravni in zaključnem srečanju s temo „Pot do Köbenhavna“ bo spregovoril  Komisar Dimas.  Poleg predsednika Barrosa bosta na zaključnem srečanju govornika še švedski minister za okolje Andreas Carlgren in profesor kitajske akademije znanosti Wang Yi .  Drugi govorniki na Zelenem tednu 2009 so:   Ladislav Miko, češki minister za okolje,    Roy Mickey Joy, veleposlanik Vanuatuja,     Joy Grant, veleposlanik Belizeja,     Festus Mogae, posebni odposlanec ZN za podnebne spremembe,     prof. Jean-Pascal van Ypersele, podpredsednik Medvladnega odbora ZN za podnebne spremembe,    Tony Long, direktor Urada WWF za evropsko politiko,    Steve Fludder, podpredsednik GE Ecomagination,    Jeff McNeely, vodja Mednarodne zveze za ohranjanje narave in naravnih virov,   Ray Hammond, avtor in futurolog.   Vsa srečanja bodo predvajana v živo na spletni strani Zelenega tedna:    http://ec.europa.eu/environment/greenweek/home.html   .   Nagrade LIFE Awards in večerne prireditve  Podelitev nagrad petim najboljšim projektom LIFE-Environment za obdobje 2008–2009 in petim najboljšim projektom LIFE-Nature za obdobje 2007–2008 ter njihove kratke predstavitve bodo potekali 24. junija (14 h – 16 h).  Nagrade za projekte LIFE-Environment so prejele Danska, Luksemburg, Italija (2) in Združeno kraljestvo, za projekte LIFE-Nature pa Španija, Finska (2), Madžarska in Grčija.    Več podatkov o projektih je na voljo na spletni strani:      http://ec.europa.eu/environment/life/bestprojects/best2008-2009/index.htm   (LIFE-Environment)    http://ec.europa.eu/environment/life/bestprojects/bestnat2007-2008/index.htm       (  LIFE-Nature)   Med Zelenim tednom bodo vsak večer potekale prireditve, med katerimi bo 24. junija tudi predvajanje filma o novih podnebnih spremembah z naslovom The age of Stupid . Tiskovne konference Komisar Dimas in predsednik Miko bosta imela skupno tiskovno konferenco 23. junija ob 12.30 v tiskovnem središču v stavbi Berlaymont.  Komisar Dimas in minister Carlgren bosta imela skupno tiskovno konferenco 26. junija ob 9.15 v stavbi Charlemagne (Salon Rouge).   Iz varnostnih razlogov bodo vsi sodelujoči, vključno z novinarji EU institucij, za vstop v stavbo Charlemagne potrebovali priponko „Zeleni teden“.  Prijave so možne ob prihodu na konferenco, priporoča pa se prijava prek spleta:     https://gw09.regware.be/   .  Dodatne informacije:  Celoten program Zeleni teden in mediji:    http://ec.europa.eu/environment/greenweek/home.html   .
