IP/09/390
Bruselj, 11. marca 2009Pomorska varnost: za
uspešnejše preprečevanje pomorskih nezgodNa podlagi sporazuma, podpisanega po spravnem
postopku decembra lani, je 11. marca 2009 Evropski parlament po tem, ko je to
storil Svet, dokončno sprejel tretji palet ukrepov za
pomorsko varnost. 
„Zelo sem zadovoljen z dogovorom, ki sta ga dosegla Parlament in Svet.
To je velik napredek pri prizadevanjih za uspešnejše
preprečevanje pomorskih nezgod in pomeni tudi večjo odgovornost vseh
udeležencev v sektorju,“ je poudaril podpredsednik Tajani. „Ta
paket dopolnjuje in uresničuje sedanjo evropsko zakonodajo ter je
odločen odziv na naraščajočo zaskrbljenost naših
državljanov,“ je še dodal.
Evropska unija bo tako dobila popolnoma prenovljen sistem spremljanja plovil
v pristaniščih. Ta sistem bo omogočil bolj pogost in sistematski
nadzor plovil, ki predstavljajo nevarnost. Dopuščal bo možnost,
da se najnevarnejšim ladjam popolnoma prepove dostop do evropskih
pristanišč.
Okrepljeni bodo predpisi o dodeljevanju evropskega priznanja ustreznim
organom za certificiranje plovil v imenu držav članic. Klasifikacijske
zavode se bo spodbujalo, naj svoje delo opravljajo v skladu z najstrožjimi
standardi. Pri tem jim bodo v oporo sistem denarnih kazni na eni strani ter
organ za certificiranje njihovih sistemov za nadzor kakovosti na drugi.
Izboljšana bodo orodja za spremljanje prometa ob evropskih obalah.
Elektronske izmenjave pomorskih podatkov med državami članicami bodo
odslej potekale izključno prek sistema SafeSeaNet. Ustanovljeno bo evropsko
središče za spremljanje plovil na velike razdalje. Ribiška
plovila bodo bolje zaščitena pred trčenji. Zagotovljena bo
možnost samostojnega odločanja o sprejetju ladij v stiski, ki bodo v
pristaniščih dobila pribežališče.
Neodvisno se bodo opravljale tudi preiskave po nesrečah. Skupna
metodologija preiskav in oblikovanje trdne baze podatkov bosta omogočila,
da bodo na voljo dragocene izkušnje, s pomočjo katerih se bodo v
prihodnosti lahko preprečevale nesreče.
Preprečevanje nesreč je tudi in predvsem odgovornost organov
države zastave plovila. Organi morajo biti preverjeni v skladu s pravili
Mednarodne pomorske organizacije in morajo imeti potrdilo o kakovosti.
Vsa plovila, ki pristanejo v evropskih pristaniščih, morajo biti
zavarovana. Višina tega zavarovanja mora biti enaka najvišjim zgornjim
mejam za omejevanje odgovornosti, ki so bile določene leta 1996 s
konvencijo Mednarodne pomorske organizacije o omejevanju odgovornosti za
pomorske zahtevke (LLMC). Kljub temu, da ta konvencija ne zajema več kot
20 % današnje svetovne flote, morajo vsa plovila, ki vstopajo v
naša pristanišča, spoštovati ta predpis.
Poleg tega je sistem odgovornosti in zavarovanja, predviden v mednarodni
konvenciji o osebnem oškodovanju, sprejeti v okviru Mednarodne pomorske
organizacije (Atenska konvencija o pomorskem prevozu potnikov in njihove
prtljage), vključen v evropsko pravo. Hkrati to pomeni tudi ustrezno in
enako varovanje vseh državljanov na mednarodnih potovanjih, ki bo
začelo veljati v roku štirih let. Varovanje bo poleg tega postopno
razširjeno na potovanja znotraj ene države.
Glej tudi MEMO/09/105
