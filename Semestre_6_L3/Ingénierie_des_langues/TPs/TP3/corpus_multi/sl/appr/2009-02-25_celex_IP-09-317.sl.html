IP/09/317
Bruselj, 25. februarja 2009Komisija na srečanju z delodajalci in
sindikati o reševanju gospodarske krize in ukrepih za delovna
mestaEvropska komisija je danes na posebnem
srečanju s predstavniki sindikatov in delodajalcev na evropski ravni
nadaljevala izvajanje evropskega načrta za oživitev
gospodarstva. Udeleženci so dosegli široko soglasje, da
sta notranji trg in načrt za oživitev pravo izhodišče za
reševanje krize in za ohranjanje in ustvarjanje delovnih mest v Evropi ter
da je treba sprejeti nadaljnje ukrepe na ravni EU.
„Za reševanje gospodarske krize ter ohranjanje in ustvarjanje
delovnih mest moramo združiti moči“, je povedal predsednik
Barroso. Namen politike Komisije je omejiti učinek krize na realno
gospodarstvo in delovna mesta, pripraviti podjetja in delovno silo na obnovitev
ter pomagati Evropejcem, da najdejo trajna delovna mesta za prihodnost.
Učinek krize na zaposlenost je očiten. Da bomo lahko zaustavili
gospodarski upad, omejili izgubo delovnih mest in zapiranje podjetij ter Evropo
ponovno usmerili na pot rasti in novih delovnih mest, potrebujemo partnerstvo.
Vesel sem, da imam priložnost s socialnimi partnerji razpravljati o tem,
kako se lahko kar najučinkoviteje lotimo dela in strnemo vrste za doseganje
rezultatov.“
Na današnjem srečanju so se Komisija in evropski socialni partnerji
(ETUC, Business Europe, CEEP in UEAPME) strinjali glede potrebe po sodelovanju
za zaščito in nadaljnji razvoj socialnih in gospodarskih dosežkov
EU ter njenega notranjega trga kot vira blaginje, rasti in delovnih mest v
Evropi.
Evropski socialni partnerji so ravno tako pozdravili evropski načrt za
oživitev gospodarstva kot pravo izhodišče ter jasno izrazili
pripravljenost za zagotavljanje njenega učinkovitega izvajanja in
prizadevno uveljavljanje prihodnjih ukrepov.
Evropski načrt za oživitev gospodarstva, ki ga je na predlog
Komisije decembra sprejel Evropski svet, vsebuje številne ukrepe za
ohranjanje in ustvarjanje delovnih mest ter okrepitev sposobnosti evropskega
gospodarstva za prebroditev recesije.
Mnogi ključni elementi načrta za oživitev bodo neposredno
vplivali na delovno silo. Vključujejo usposabljanje za ohranitev delovnih
mest ter pomoč pri iskanju novih zaposlitev. Financiranje EU je mogoče
prek Evropskega socialnega sklada in Evropskega sklada za prilagoditev
globalizaciji, novi finančni viri pa so na voljo malim in srednje velikim
podjetjem.
Glavne teme razprave s predstavniki socialnih partnerjev so bili predlogi
ukrepov za pospešitev rasti in zaposlovanja, izvajanje ukrepov prožne
varnosti ter podporo podjetjem in delavcem v času recesije, spodbujanje
naložb ter ohranitev kupne moči in povpraševanja,
spoštovanje prostega pretoka delavcev in kolektivnih pogodb ter
zagotavljanje nadaljnjega delovanja enotnega trga.  Komisija bo njihova mnenja
upoštevala v svojem prispevku k neuradnemu srečanju voditeljev
držav in vlad 1. marca, spomladanskemu Evropskemu svetu in vrhu o
zaposlovanju, ki bo potekal maja.  Komisija in socialni partnerji so se
dogovorili o tesnejšem sodelovanju in iskanju načinov, kako
delodajalcem in sindikatom v celi Evropski uniji zagotoviti možnost, da
lahko prispevajo k uspešnemu oživljanju evropskega gospodarstva.
Srečanja so se udeležili naslednji predstavniki socialnih
partnerjev: Business Europe: Ernest-Antoine Seillière, predsednik; CEEP:
Carl Cederschiöld, predsednik; ETUC: John Monks, generalni sekretar;
UEAPME: Georg Toifl, predsednik.
