IP/09/276
Bruselj, 18. februarja 2009Evropska dežurna telefonska
številka 116000 za pogrešane otroke deluje v petih državah
članicahPred dvema letoma je Evropska komisija rezervirala
skupno dežurno telefonsko številko 116000 za pogrešane otroke
(IP/07/188)
celotne EU ter pozvala države članice k njeni uvedbi in delovanju.
Medtem ko je lansko leto številka 116000 delovala samo na Madžarskem
(IP/08/1129),
so po večkratnih pozivih Komisije vse države članice EU
zagotovile, da je ta danes javno dostopna ponudnikom brezplačnih klicnih
storitev. Dodeljena je bila tudi ponudnikom storitev v devetih državah
članicah v primerjavi s sedmimi lani. Številka 116000 zdaj deluje kot
center za klice v stiski v petih državah (v Grčiji, na
Madžarskem, Nizozemskem, Portugalskem in v Romuniji). Kmalu pa bo na voljo
tudi v dveh drugih državah (v Belgiji in na Slovaškem). Po
natančnem spremljanju, ali so države EU številko 116000
rezervirale v skladu z zakonom EU, Komisija ponovno poziva države
članice, naj podprejo in usmerjajo prihodnje upravljavce brezplačne
klicne storitve 116000, da lahko starši in otroci telefonsko številko
pokličejo, kadar potrebujejo pomoč kjer koli v Evropi.
„Da dežurna telefonska številka 116000 za pogrešane
otroke zdaj deluje v Grčiji, na Madžarskem, Nizozemskem, Portugalskem
in v Romuniji, je dobra novica. Vendarle bi pričakovala bolj ambiciozen
pristop drugih držav članic. Ko govorimo o varnosti naših otrok,
ni ne prostora ne časa za počivanje na lovorikah“, je
izjavila komisarka EU za telekomunikacije Viviane Reding. „Države
članice pozivam, da prevzamejo svojo odgovornost in obveščajo
ponudnike storitev o dosegljivosti številk 116, da lahko sprožimo
hitro delovanje dežurnega telefona širom EU. Nad pravno obveznostjo
– ki jo bom tudi v prihodnosti temeljito izvrševala – obstaja
moralna obveznost do evropskih staršev in otrok.“
Danes dežurna telefonska številka 116000 za pogrešane
otroke deluje v petih državah članicah EU (v Grčiji, na
Madžarskem, Nizozemskem, Portugalskem in v Romuniji). V teh državah je
bila številka dodeljena ponudnikom storitev, ki morajo primerno sprejemati
brezplačne klice 24 ur na dan in sedem dni na teden po vsej državi. Na
Madžarskem je bilo od uvedbe številke 116000 prejetih približno
40 000 zadevnih klicev vsak mesec, pri čemer uspe madžarski
center za klice v sili Kék Vonal
odgovoriti na približno 6–7 tisoč mesečno.
Lansko leto je številka 116000 potrdila svojo dodano vrednost v
čezmejnem primeru starševske ugrabitve otrok. V Belgiji je oče
svoje hčere, stare sedem, deset in štirinajst let, ugrabil ter jih
devet mesecev in pol skrival v zelo skromnih in nevarnih razmerah.
Septembra 2008 so se na pobudo belgijskega in portugalskega
dežurnega telefona 116000 za pogrešane otroke večerna
poročila portugalskega televizijskega kanala RTP-TV začela s
prošnjo o informacijah glede teh pogrešanih otrok in zaključila s
prikazom telefonske številke 116000 čez celoten zaslon. Nekaj minut po
oddaji je bil primer razrešen. 
Z izvajanjem številke 116000 po vsej Evropi bi iskanje pogrešanih
otrok in mednarodno sodelovanje postala lažja in bolj učinkovita.
Dežurni telefoni bi tako delovali bolj usklajeno za razrešitev
čezmejnega izginjanja otrok.
Izvajanje dveh drugih telefonskih številk 116111 (dežurni
telefon za otroke, ki potrebujejo pomoč) in 116123 (telefon za
pomoč v duševni stiski), ki sta bili rezervirani oktobra 2007,
prav tako dobro napreduje. 
Šestnajst držav članic (Bolgarija, Češka,
Nemčija, Danska, Estonija, Grčija, Finska, Madžarska, Irska,
Latvija, Nizozemska, Poljska, Portugalska, Romunija, Švedska in
Slovaška) je dodelilo številko 116111 v primerjavi z desetimi
lansko leto. Dodelitev številke je v teku v dveh državah (na Cipru in
v Španiji). Medtem ko je lani delovala samo na Madžarskem,
številka 116111 zdaj deluje v devetih državah članicah (na
Češkem, v Nemčiji, na Danskem, v Estoniji, na Madžarskem,
Poljskem, Portugalskem, v Romuniji in na Slovaškem) in bo kmalu na voljo
še v petih drugih državah (v Grčiji, na Finskem, Irskem, v
Latviji in na Švedskem). 
Številka 116123 – telefon za pomoč v duševni
stiski – je bila dodeljena upravljavcem brezplačne telefonske
številke za pomoč uporabnikom v sedmih državah članicah
(v Avstriji, Nemčiji, na Finskem, Irskem, Nizozemskem, Švedskem in v
Sloveniji). Na Cipru je dodelitev številke v teku. Številka 116123
deluje v Avstriji in bo kmalu na voljo v treh drugih državah (v
Nemčiji, na Švedskem in v Sloveniji).
Poročilo
Komisije o napredku je julija lani pokazalo, da so si države članice
do danes premalo prizadevale obveščati možne ponudnike storitev o
telefonskih številkah 116 in jih pozvalo, naj na tem področju naredijo
več (IP/08/1129).
Države članice lahko svoja prizadevanja povečajo predvsem
tako, da možne ponudnike storitev, ki ponavadi ne vedo veliko o
telekomunikacijskih zadevah, poučijo o dodelitvi številke in jim
omogočijo eno samo kontaktno točko z ministrstvom ali državnim
regulativnim organom. 
Ozadje
Julija 2006 je Evropska komisija predlagala rezervirati skupno
telefonsko številko za prijavo pogrešanih otrok (116000) in dodatno
številko za klic otrok v stiski (116111). To je v skladu s sprejeto
strategijo EU o pravicah otrok (IP/06/927).
S tem namenom se je Komisija 15. februarja 2007 in 30. oktobra
2007 odločila rezervirati številki 116000 (IP/07/188)
in 116111 v vseh državah članicah. Odločba od držav EU
zahteva, da so „številke 116“ javno dostopne, vendar jih ne
zavezuje k dodelitvi številk ponudnikom storitev, da bi zagotovile njihovo
delovanje. 
Dodatne
informacije o številkah 116 so na voljo na: 
http://ec.europa.eu/information_society/policy/ecomm/current/pan_european/index_en.htm
