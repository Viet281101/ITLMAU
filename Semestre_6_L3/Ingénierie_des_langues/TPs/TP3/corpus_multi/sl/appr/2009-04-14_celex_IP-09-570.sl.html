IP/09/570
Bruselj, 14. aprila 2009Telekomunikacije: Komisija
začela postopek proti Združenemu kraljestvu v zvezi z varstvom
zasebnosti in osebnih podatkovKomisija je po več pritožbah britanskih
uporabnikov interneta ter poglobljeni izmenjavi mnenj z organi Združenega
kraljestva o uporabi tehnologije vedenjskega oglaševanja, ki jo ponudniki
internetnih storitev poznajo tudi kot „Phorm“, začela postopek
ugotavljanja kršitev zoper Združeno kraljestvo. 
Postopek se nanaša na več težav, ki so nastale pri izvajanju
evropskih predpisov o varstvu e-zasebnosti in osebnih podatkov, v skladu s
katerimi morajo države članice EU med drugim zagotoviti zaupnost
elektronskih komunikacij tako, da prepovejo prestrezanje in spremljanje
uporabnikov brez njihove privolitve. Te težave so postale razvidne, ko je
Komisija začela preiskovati, kako so se organi Združenega kraljestva
odzvali na pritožbe uporabnikov interneta v zvezi s Phorm.
„Tehnologije, kot je npr. internetno vedenjsko oglaševanje,
lahko podjetjem in potrošnikom koristijo, vendar jih je treba uporabljati
na način, ki je v skladu s predpisi EU. Ti predpisi naj bi
ščitili zasebnost državljanov, zato jih morajo dosledno
izvrševati vse države članice,“ je povedala evropska
komisarka za telekomunikacije Viviane Reding. „Že nekaj časa
spremljamo zadevo Phorm in ugotovili smo, da ima Združeno kraljestvo
težave pri izvrševanju delov predpisov EU o zaupnosti elektronskih
komunikacij. Organe Združenega kraljestva pozivam, naj spremenijo svojo
nacionalno zakonodajo in zagotovijo, da bodo nacionalni organi ustrezno
pooblaščeni in da bodo lahko izrekali ustrezne sankcije, da se bo
zakonodaja EU o zaupnosti elektronskih komunikacij ustrezno izvrševala.
Tako se bo lahko Združeno kraljestvo bolje odzvalo na nove izzive, ki jih
prinaša varstvo e-zasebnosti in osebnih podatkov, kot npr. v zadevi Phorm.
Prav tako bi bilo britanskim potrošnikom med deskanjem po internetu
zagotovljeno varstvo njihove zasebnosti in podatkov.“
Britanski državljani in britanski poslanci Evropskega parlamenta so od
aprila 2008 dalje Komisiji poslali več vprašanj o uporabi tehnologije
vedenjskega oglaševanja, ki jo ponudniki internetnih storitev v
Združenem kraljestvu poznajo tudi kot „Phorm“. Tehnologija
Phorm neprekinjeno analizira spletno deskanje strank in tako ugotavlja njihove
interese ter jim ob obisku določenih spletnih strani ciljno pošilja
oglase. Aprila 2008 je britanski operater fiksne telefonije BT priznal, da je
leta 2006 in 2007 preskušal Phorm, ne da bi o tem obvestil pri tem
udeležene stranke. Od oktobra do decembra 2008 je ponovno preskušal
tehnologijo, tokrat z vabilom. Zaradi preskušanja, ki ga je izvajal BT, sta
organ Združenega kraljestva za varstvo podatkov, tj. Information
Commissioner’s Office (ICO), in britanska policija, prejela vrsto
pritožb.
Komisija je britanskim organom od julija 2008 dalje poslala več pisem,
ker jo je zanimalo, kako ustrezno zakonodajo EU izvajajo v zadevi Phorm.
Komisija je prejete odgovore analizirala in izrazila zaskrbljenost, da utegne
imeti Združeno kraljestvo pri izvajanju predpisov EU o zaupnosti
elektronskih komunikacij strukturne težave. 
Po britanski zakonodaji, ki jo izvršuje britanska policija, se
protipravno prestrezanje elektronskih komunikacij šteje za kaznivo
ravnanje, vendar je obstoj kaznivega ravnanja omejen le na
„naklepno“ prestrezanje. Poleg tega se po tej zakonodaji
prestrezanje ne šteje za protipravno, če ima tisti, ki prestreza,
„upravičene razloge“ za domnevo, da je prejel privolitev v to.
Komisija je prav tako izrazila zaskrbljenost, da Združeno kraljestvo nima
neodvisnega nacionalnega nadzornega organa, ki bi obravnaval taka prestrezanja.Združeno kraljestvo ima na voljo dva meseca, da se odzove na prvo fazo
postopka ugotavljanja kršitev, tj. na danes poslani opomin. Če
Komisija ne bo prejela odgovora ali če odgovor, ki ga bo poslalo
Združeno kraljestvo, ne bo zadovoljiv, se Komisija lahko odloči, da bo
izrekla obrazloženo mnenje (druga faza postopka ugotavljanja kršitev).
Če Združeno kraljestvo po tem še vedno ne bo izpolnilo
obveznosti, ki mu jih nalaga evropska zakonodaja, bo Komisija zadevo
predložila Evropskemu sodišču.
Ozadje
V skladu z direktivo EU o obdelavi osebnih podatkov in varstvu zasebnosti na
področju elektronskih komunikacij morajo države članice
zagotoviti zaupnost elektronskih komunikacij in z njimi povezanih podatkov o
prometu tako, da prepovejo protipravno prestrezanje in nadziranje, razen če
so v to privolili uporabniki (člen 5(1) direktive
2002/58/ES). Direktiva EU o varstvu podatkov določa, da pomeni
privolitev uporabnika „prostovoljno dano posebno in informirano
izjavo“ (člen 2(h) direktive
95/46/ES). V skladu s členom 24 direktive o varstvu podatkov morajo
države članice določiti ustrezne sankcije, ki se naložijo ob
kršitvi, v skladu s členom 28 pa morajo izvrševanje predpisov
nadzirati neodvisni organi. Te določbe direktive o varstvu podatkov veljajo
tudi za zaupnost elektronskih komunikacij.
Podroben pregled postopkov ugotavljanja kršitev na področju
telekomunikacij je na voljo na spletni strani: 
http://ec.europa.eu/information_society/policy/ecomm/implementation_enforcement/infringement/
