IP/09/1688 Bruselj, 10. novembra 2009 Izjava komisarja za regionalno politiko Paweła Sameckiga v zvezi z letnim poročilom Evropskega računskega sodišča  Zelo me veseli, da današnje poročilo Evropskega računskega sodišča o zaključnih računih 2008 priča o tem, da dosegamo pozitivne rezultate in gremo v pravo smer.       Kliknite tukaj za predvajano različico izjave (samo v angleščini)     Komisija si zelo prizadeva pomagati nacionalnim organom, da bi zmanjšali stopnjo napake pri projektih, ki jih sofinancira Evropska unija. Naša skupna prizadevanja so obrodila sadove, vendar smo prepričani, da lahko več naredimo in to bomo tudi naredili.  Imamo resen pristop, vendar tudi pošten in uravnotežen. Evropska komisija je lani začela akcijski načrt v 37 točkah, katerega cilj je srednjeročno znižanje stopnje napake. Naš načrt, ki ga še naprej izvajamo v letu 2009, ima dvojno strategijo:     pomagati nacionalnim organom, da ustrezneje preverijo upravičenost odhodkov projektov, preden Komisiji predložijo zahtevke za izplačila, in   sprejeti strožje in hitrejše ukrepe za prekinitev ali izterjavo izplačil, če države članice ne izpolnjujejo standardov.   Delimo si pristojnosti glede upravljanja strukturnih skladov in kohezijskega sklada, zagotavljanja učinkovitosti trenutnega finančnega nadzora v državah članicah in izterjanja sredstev, če so bila izplačana neupravičeno. Drugače rečeno, z našim načrtom želimo zaščititi denar davkoplačevalcev v Evropski uniji. Letos smo že izterjali nepravilno izvedena izplačila v višini 629 milijonov EUR. Ocenjujemo, da bomo do konca leta 2009 izterjali dodatne pol milijarde evrov. To se prišteje k 1,5 milijarde EUR finančnih popravkov, ki smo jih opravili leta 2008. Te izterjatve (finančni popravki) kažejo, da se Komisija zavzema za odpravo resnih napak. Današnje poročilo Evropskega računskega sodišča ocenjuje, da 11 % sredstev, ki so bila nakazana državam članicam za projekte kohezijske politike, ne bi smelo biti zahtevanih ali izplačanih.  Ta stopnja napake je previsoka. Vendar na osnovi tega ne smete sklepati, da ne moremo upravičiti 11 % odhodkov iz kohezijskega proračuna EU ali da so te vsote preprosto izginile.  V vsakem primeru, kadar gre za napake zaradi nepravilnih izplačil, Komisija sprejme ukrepe za izterjavo sredstev – pa čeprav lahko to vzame precej časa. Seveda si vsi želimo, da bi se stopnja napake čim hitreje znižala. Prepričan sem, da se bo to zgodilo, ko bodo uporabljeni ukrepi scela učinkoviti. Vendar je treba napake umestiti v njihov kontekst. Pomembno je, da vidimo stvari v širšem okviru. Denar, ki ga vlagamo s pomočjo kohezijske politike EU, ima pozitiven vpliv na življenje ljudi, gospodarska in finančna kriza pa sta ga še povečali. Denar gre tja, kjer je najbolj potreben – v realno gospodarstvo. Kohezijska politika EU je od leta 2000 pomagala ustvariti okrog 600 000 delovnih mest; spremenila je regionalna in nacionalna gospodarstva z vlaganjem v posodobitev infrastrukture, v okoljske izboljšave, podjetja ter znanja in spretnosti ljudi. Od leta 2000 je ta politika sofinancirala izgradnjo ali obnovo preko 100 000 kilometrov cest in avtocest, 4 000 kilometrov novih železniških tirov ter posodobitev 130 pristanišč in preko 30 letališč. Te naložbe prispevajo k oblikovanju konkurenčnejše Evrope na globalnem tržišču in k njeni dolgoročni trajnostni rasti. Veljavna pravila financiranja so razumna in sorazmerna. So odraz dobrega ravnovesja med najboljšim možnim nadzorom in potrebo po najboljši možni uporabi sredstev z vidika doseženih rezultatov. Res pa je, da so nekatere težave nastale zaradi pravil, ki niso bila pravilno razumljena ali uporabljena. Zato se še naprej osredotočamo na poenostavitev pravil in zmanjšanje zaostankov. Ocenjujemo, da so te poenostavitve zmanjšale upravno breme upravičencev za več kot 20 % od leta 2007. Nedavno smo na primer spremenili naša pravila, s čimer smo omogočili uporabo pavšalnih plačil in povprečnin, vendar to še ni vse.  Nazadnje bi rad spregovoril o napačnem pojmovanju: beseda napaka ne pomeni goljufije . Ko revizorji Evropskega računskega sodišča in Komisije govorijo o napakah, mislijo na neizpolnjevanje pogojev za upravičenost do sredstev EU. Goljufija je dosti več od neizpolnjevanja pogojev; pomeni namerno ali kazensko prevaro. Po podatkih Evropskega urada za boj proti goljufijam (OLAF) je sum goljufije obstajal pri manj kot 0,2 % vseh izplačil v okviru kohezijske politike, ki jih je Komisija opravila v letih 2000–2008. Z drugimi besedami: 99,8 % izplačil, financiranih iz proračuna EU v okviru kohezijske politike, ni bilo predmet goljufije. Denar EU je vaš denar in lahko računate, da bo Evropska komisija naredila vse, kar je v njeni moči, da bo vsak evro uporabljen, kot je treba. Hvala.
