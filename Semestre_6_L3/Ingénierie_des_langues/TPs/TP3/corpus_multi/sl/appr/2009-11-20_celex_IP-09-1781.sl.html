IP/09/1781   Bruselj, 20. novembra 2009   Poenostavitev SKP:  Komisija bo uvedla nadaljnje projekte poenostavitve Generalni direktorat Evropske komisije za kmetijstvo in razvoj podeželja je danes objavil poročilo z odzivi na 39 predlogov poenostavitve, ki so jih države članice aprila skupaj predložile Komisiji. V delovnem dokumentu so informacije o rezultatu ocenjevanja in napredku od marca 2009. O poročilu bo Svet za kmetijstvo razpravljal decembra.  „Nepotrebna pravila in upravni postopki ne bi smeli ovirati evropskih kmetov, zlasti v sedanjih gospodarskih razmerah,“ je povedala Mariann Fischer Boel, komisarka za kmetijstvo in razvoj podeželja. „To poročilo dokazuje, da se držimo tega pristopa. Pri poenostavitvi ne dajemo samo praznih obljub, temveč mislimo resno.“   Večina od 39 predlogov je bila pozitivno ocenjena. Komisija predvideva, da lahko te predloge hitro sprejme in izvede. Več predlogov je dejansko že bilo sprejetih in vključenih v revidirana pravila za neposredna plačila, ki se bodo začela uporabljati 1. januarja 2010.  Delovni dokument Komisije zajema tudi številne dodatne ideje za poenostavitev, kot so enostavnejši promocijski programi za kmetijske proizvode. Obravnava tudi možno izključitev pravil o prostovoljnem označevanju govejega mesa in navaja možnost usklajevanja rokov za plačila iz nekaterih ukrepov za razvoj podeželja s tistimi za neposredna plačila. Komisija se podrobno posveča poenostavitvi SKP vse od objave prvega sporočila o tem vprašanju leta 2005. Njene dejavnosti so v celoti vključene v splošno strategijo o boljši pripravi zakonodaje, katere cilj je med drugim 25-odstotno zmanjšanje upravnega bremena do leta 2012. Poročilo je na voljo na spletni strani:    http://ec.europa.eu/agriculture/simplification/index_en.htm   .
