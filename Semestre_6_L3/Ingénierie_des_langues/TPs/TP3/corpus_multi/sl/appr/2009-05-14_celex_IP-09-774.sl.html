IP/09/774
Bruselj, 14. maja 2009Telekomunikacije: Italija pozvana k
ukrepanju v zvezi s podatki o lokaciji kličočega na številko 112
in ravnanju v skladu s sodbo SodiščaPodatek o lokaciji kličočega v Italiji
še vedno ni na voljo službam za pomoč v sili z vseh mobilnih
telefonov na številko 112, kot ga zahtevajo pravila EU in kljub januarski
sodbi Sodišča Evropskih skupnosti, ki poziva Italijo k
ukrepanju. Komisija se je danes odločila, da bo Italiji
poslala uradni opomin z zahtevo, da ravna v skladu s sodbo in zagotovi, da so
podatki o lokaciji kličočega na voljo službam za pomoč v
sili za vse klice številke 112. Italija bo kaznovana, če bo šla
zadeva ponovno v postopek na Sodišču Evropskih skupnosti.„Zagotovitev podatka o lokaciji kličočega službam za
pomoč v sili je odločilna za učinkovito delovanje enotne evropske
številke za klic v sili 112,“ je izjavila evropska komisarka za
telekomunikacije Viviane Reding. „Večina držav članic jo je
že uvedla in ni razloga, zakaj ne bi tudi Italija mogla izvajati te res
nujno potrebne storitve za svoje državljane. Komisija mora nadaljevati s
postopkom o ugotavljanju kršitve proti Italiji, da bi zagotovila, da bo
sodba Sodišča Evropskih skupnosti upoštevana in ker je dostopnost
podatka o lokaciji kličočega orodje za pomoč v sili, ki lahko
rešuje življenja.“
Sodišče Evropskih skupnosti je 15. januarja 2009 razsodilo, da
Italija ni dala podatka o lokaciji kličočega za vse klice na
številko 112 na razpolago službam, ki obravnavajo nujne klice. Podatek
o lokaciji kličočega za klice na številko 112 iz mobilnih
telefonov še vedno ni na voljo službam za pomoč v sili po celotni
Italiji, razen v pokrajini Salerno. 
Komisija je zabeležila korake, ki so jih sprejeli italijanski organi za
zagotovitev podatka o lokaciji kličočega na številko 112. Vendar
pa poziva italijansko vlado, da pospeši izvajanje zagotavljanja podatkov o
lokaciji kličočega za vse klice na številko 112 po vsej
državi. Če se Italija ne bo odzvala na poziv o izboljšanju v dveh
mesecih, tvega, da bo kaznovana za neupoštevanje sodbe Sodišča.Zagotovitev podatka o lokaciji kličočega službam za pomoč
v sili na številko 112 prispeva k varnosti evropskih državljanov. Ko
so italijanski in drugi evropski državljani doma ali ko potujejo kot
turisti ali službeno v druge države EU, jim mora biti omogočeno,
da lahko računajo na italijansko službo za pomoč v sili, da jih
locira, kadar kličejo za pomoč, in ne morejo sami dajati podrobnosti o
svoji lokaciji. 
Ozadje
V skladu z direktivo EU o univerzalni storitvi (člen 26) imajo
države članice obveznost, da zagotovijo ustrezno delovanje enotne
evropske številke za pomoč v sili 112. To vključuje tudi
zagotovitev, da je podatek o lokaciji kličočega na voljo službam
za pomoč v sili za vse klice na številko 112. 
Komisija je začela postopek za ugotavljanje kršitev proti 14
državam članicam v zvezi z lokacijo kličočega na
številko 112. Enajst od teh zadev je zaprla, ker so države
članice uredile stanje in je podatek o lokaciji kličočega postal
dostopen. Poleg Italije je Sodišče Evropskih skupnosti izdalo sodbe,
da se Litva in Nizozemska nista uskladili z zahtevami prava EU v zvezi z
lokacijo kličočega in te zadeve so še nerešene.
Poleg tega je Komisija v preteklosti začela tudi postopke o ugotavljanju
kršitev proti dvema državama članicama, ker nista omogočili,
da bi bila številka 112 številka za klic v sili. Zadnja zadeva v zvezi
z Bolgarijo je bila zaprta 29. januarja tega leta in tako je zdaj številka
112 na razpolago po vsej EU (IP/08/1968).
Nazadnje je bila druga zadeva sprožena septembra 2008 proti Italiji v zvezi
z obravnavanjem klicev na 112 (IP/08/1342).
Evropska komisija se je odločila v skladu s členom 228 Pogodbe ES,
da bo poslala uradni opomin in zahtevala od Italije vse informacije v zvezi z
uskladitvijo z januarsko sodbo Sodišča Evropskih skupnosti. Če se
italijanski organi ne bodo ravnali po sodbi, bo Komisija italijanski vladi
poslala obrazloženo mnenje in nazadnje lahko od Sodišča zahteva,
da naloži denarno kazen.
Podroben pregled postopkov zaradi kršitev na področju
telekomunikacij je na voljo na spletni strani: 
http://ec.europa.eu/information_society/policy/ecomm/implementation_enforcement/infringement/
