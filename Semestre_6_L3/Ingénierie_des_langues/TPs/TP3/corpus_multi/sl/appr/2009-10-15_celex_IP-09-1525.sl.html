IP/09/1525  Bruselj, 15. oktobra 2009  Mleko: pet držav članic mora plačati dajatve v znesku 99 milijonov EUR zaradi preseganja mlečnih kvot  Na podlagi začasnega izračuna Evropske komisije, ki temelji na letnih prijavah držav članic, znašajo dajatve držav članic, ki so presegle svoje mlečne kvote, v tržnem letu 2008/2009 nekaj več kot 99 milijonov EUR. Lani je skupni znesek dajatev znašal 340 milijonov EUR.  Kvote za oddajo je preseglo pet držav članic (Avstrija, Ciper, Italija, Luksemburg in Nizozemska).  Skupna prekoračitev znaša 348 400 ton, zato morajo plačati dajatev v višini 97 milijonov EUR.  Italija je svojo kvoto za oddajo presegla za 1,5 %, Nizozemska za 1,4 %, Avstrija pa za 1,2 %.  Kar zadeva kvote za neposredno prodajo potrošnikom, sta Italija in Nizozemska sporočili presežke, ki so znašali 7 500 ton, kar pomeni dajatev na neposredno prodajo v višini 2,1 milijona EUR.  V kvotnem letu 2008–2009 (april–marec) je bila skupna proizvodnja mleka v EU za 4,2 odstotka pod kvoto.  Mariann Fischer Boel, komisarka za kmetijstvo in razvoj podeželja, je povedala:  „Kljub povečanju kvot v letu 2008/2009 je bila proizvodnja v primerjavi s predhodnim letom skoraj nespremenjena.  Cene pa so bile precej nižje.  Ker je proizvodnja za več kot 4 odstotke pod kvoto, je jasno, da nizke cene na kmetijah v zadnjih nekaj mesecih niso povezane s postopnim opuščanjem sistema kvot.“   Za kvotno leto 2008/2009 (april 2008–marec 2009) je skupna kvota za oddajo mlekarnam znašala 143,0 milijona ton.  Razdeljena je na 935 000 individualnih kvot za celotno Evropsko unijo (EU-27).  Poleg tega obstaja še posebna kvota v višini 3,4 milijona ton za neposredno prodajo potrošnikom, ki je razdeljena na 405 000 individualnih kvot.  Celotna dajatev, ki jo je treba plačati v letu 2008/2009, je precej nižja od dajatve v letu 2007/2008 (–71 %).  V bistvu se je v večini držav članic oddaja nekoliko zmanjšala ali ostala nespremenjena, kvota pa se je v skladu z odločbo Sveta iz marca 2008 in reformo SKP iz leta 2003 povečala za 3 400 000 ton (+2,4 %).  Proizvajalcem v 22 od 27 držav članic ni treba plačati dajatev za oddajo, ker nacionalne kvote niso bile presežene.  V bistvu so bile v 13 državah oddane količine vsaj 5 odstotkov pod kvoto (Združeno kraljestvo, Slovaška, Finska, Estonija, Latvija, Grčija, Madžarska, Švedska, Slovenija, Bolgarija, Litva, Malta in Romunija).   V absolutnih količinah sta najmanj kvot izrabila Združeno kraljestvo z 1 456 440 neporabljenimi tonami in Francija z 1 192 628 neporabljenimi tonami.  V 22 državah članicah, ki niso izčrpale svojih kvot, znaša neporabljena kvota za oddajo skupaj 5,73 milijona ton.  Če upoštevamo še presežke v ostalih petih državah članicah, je skupna proizvodnja mleka v EU-27 trenutno 5,38 milijona ton pod skupno razpoložljivo kvoto.  Kako deluje sistem   Kravje mleko se v Evropski uniji trži na podlagi kvot.  Vsaka država članica ima dve kvoti, eno za oddajo mlekarnam in drugo za neposredno prodajo potrošnikom.   Te količine se razdelijo med proizvajalce (individualne kvote) v vsaki državi članici.  V primeru prekoračitve nacionalne kvote morajo proizvajalci, ki so prispevali k prekoračitvi, plačati dajatev v zadevni državi članici.  Proizvajalci kravjega mleka plačajo presežno dajatev na vse količine mleka ali mlečnega ekvivalenta, ki so bile tržene v okviru presežka kvote v 12-mesečnem obdobju, ki poteka od 1. aprila do 31. marca.  Države članice morajo vsako leto do 1. septembra Komisiji sporočiti rezultate uporabe sheme mlečnih kvot v predhodnem obdobju.  To obvestilo mora biti v obliki izpolnjenega vprašalnika, ki vsebuje vse potrebne podatke za izračun presežne dajatve.  Stopnja presežne dajatve je 27,83 EUR na 100 kg presežka.   Priloga 1:  Začasni podatki za obdobje 2008/2009  Priloga 2:  Podatki za obdobje 2007/2008  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
