IP/09/67
Bruselj, 19. januarja 2009Vmesna napoved za obdobje 2009–2010:
upočasnitev se zaostruje, vendar bo rast ponovno mogoče zaznati
pred koncem leta 2009Pričakuje se, da se bo rast BDP v Evropski
uniji leta 2009 zmanjšala za 1,8 %, čemur bo sledilo
zmerno izboljšanje na 0,5 % leta 2010. To je posledica
vpliva okrepljene finančne krize, tj. splošnega poslabšanja, ki
se kaže v obsežnem zmanjšanju svetovne trgovine in deleža
proizvodnje ter, v nekaterih državah, v popravkih na trgih
nepremičnin, na realno gospodarstvo. Vendar bodo stanje ublažile javna
poraba in javne naložbe. K naraščanju zasebne porabe prispeva
tudi dejstvo, da so se inflacijski pritiski umirili. Diskrecijski fiskalni
ukrepi, napovedani od avgusta 2008, bodo letos omejili zmanjšanje rasti BDP
za približno tri četrtine odstotne točke. Resnost gospodarskega
upada bo močno vplivala na zaposlovanje in javne finance v napovedanem
obdobju. 
„Z ukrepi za stabilizacijo finančnega trga, sprostitvijo
monetarnih politik in načrti za oživitev gospodarstva nam bo uspelo
zaustaviti nazadovanje gospodarstva v tem letu in ustvariti pogoje za postopno
izboljšanje v drugi polovici leta. Najpomembnejša prednostna naloga je
učinkovito delovanje navedenih ukrepov: izboljšati je treba tokove
kreditov po sprejemljivih cenah in poskrbeti za hitro izvedbo svežnja
ukrepov za fiskalno spodbudo, ki naj bi pospešili naložbe in zasebno
porabo. Za povečanje zaupanja je tudi ključnega pomena, da se
države članice izrecno zavežejo, da bodo preusmerile nazadovanje
javnih financ, takoj ko se bodo ponovno vzpostavile normalne gospodarske
razmere, ter tako zagotovile srednje- do dolgoročno vzdržnost javnih
financ,“ je dejal Joaquín Almunia, komisar za gospodarske in
monetarne zadeve.
Glede na predhodno vmesno napoved, ki je bila objavljena
danes[1], naj bi se gospodarska
rast tako v EU kot tudi v območju evra leta 2008 zmanjšala na
približno 1 % z nekaj manj od 3 % leta 2007. Pričakuje se,
da se bo realni BDP leta 2009 zelo zmanjšal, in sicer za 1,8 % v EU in
1,9 % v območju evra, temu pa naj bi sledilo izboljšanje za
približno pol odstotka leta 2010. 
Svetovno gospodarstvo letos v recesiji
Pričakuje se, da se je gospodarska aktivnost v zadnjem četrtletju
leta 2008 po vsem svetu izrazito upočasnila. Zmanjšanja, ugotovljena v
najnovejših podatkih raziskav in prispelih naročilih, med drugim
kažejo, da naj bi se to slabo stanje kratkoročno še nadaljevalo.
Pričakovati je, da se bo gospodarski upad razširil, negativne
posledice pa bodo vedno bolj vplivale na tržna gospodarstva v vzponu.
Skupno naj bi se leta 2009 rast BDP upočasnila na 0,5 % (s 3,3 %
leta 2008 in z izjemno močnega povprečja 5 % v obdobju
2004–2007). Od druge polovice leta 2009 se pričakuje postopno, vendar
zmerno povečanje svetovne rasti, saj se bodo razmere na finančnem trgu
izboljšale, učinek sprostitve makroekonomske politike (predvsem v ZDA)
pa se bo okrepil. Na splošno naj bi pričakovana svetovna rast BDP leta
2010 znašala okrog 2,75 %. 
Težak udarec tudi za gospodarstvo EU
V tretjem četrtletju leta 2008 se je BDP tako v območju evra kot
tudi v EU zmanjšal za 0,2 %. To pomeni, da je območje evra
doživelo svojo prvo tehnično recesijo, saj se je BDP znižal
že drugo četrtletje zapored. Glede na nadaljnji padec, na katerega
kažejo podatki raziskav v različnih sektorjih in državah, ter
opazno poslabšanje drugih vodilnih kazalcev v četrtem četrtletju,
se za prvo polovico tega leta napoveduje nadaljnje znižanje BDP. Po
pričakovanjih naj bi poslabšanje prizadelo vse države, saj
finančna kriza, svetovni gospodarski ciklus in v nekaterih državah
članicah tudi zlom nepremičninskega sektorja terjajo svoj davek. Kot
je pričakovati, naj bi zmanjšanje zasebnega povpraševanja in neto
povpraševanja iz tujine znatno zaviralo rast BDP, stanje pa lahko omilijo
le javna poraba in javne naložbe.
Zaradi precejšnjega zmanjšanja stopnje izkoriščenosti
zmogljivosti, poslabšanja gospodarske napovedi in strožjih pogojev
financiranja bo upočasnitev še zlasti izrazita pri zasebnih
naložbah, ki so bile v obdobju rasti ključna gonilna sila.
Porast brezposelnosti in primanjkljajev
Razmere na trgu dela so se v večini držav članic leta 2008
začele slabšati. Pričakovati je, da bo rast zaposlovanja, ki se
na spremembe v rasti BDP odziva z določeno zamudo, v letošnjem letu
negativna, število delovnih mest v EU naj bi se namreč zmanjšalo
za 3,5 milijona. Posledično naj bi se stopnja brezposelnosti leta 2009
povišala na 8,75 % v EU (in na 9,25 % v območju evra), leta
2010 pa naj bi bila še višja.
Po predvidevanjih bo poslabšanje napovedi vplivalo tudi na javne
finance, ki jih bodo prizadeli izostanek izrednih prihodkov, značilnih za
pretekla obdobja, sestava rasti, ki bo na splošno v manjši meri
temeljila na davčnih prihodkih, in učinek pomembnih diskrecijskih
ukrepov, ki so jih sprejele in/ali napovedale države članice (in ki v
času, ko je bila ta napoved dokončana, znašajo približno
1 % BDP za leto 2009 v EU). Pričakovati je, da se bo objavljeni
primanjkljaj v EU leta 2009 več kot podvojil na 4,5 % (z okrog
1,75 % na 4 % v območju evra). 
Pričakuje se hiter padec inflacije
Inflacijski pritiski se hitro zmanjšujejo. Silovit porast cen blaga, ki
je poleti 2008 povzročil rekordne stopnje inflacije, se je zdaj zaradi
hitrega slabšanja napovedi glede rasti za EU in svetovno gospodarstvo ter
nazadovanja na trgih dela naglo ustavil. Na podlagi teh dejavnikov je treba
inflacijske napovedi v primerjavi z jesensko napovedjo popraviti precej navzdol.
Rast cen življenjskih potrebščin naj bi se zdaj zmanjšala s
3,7 % leta 2008 v EU (3,3 % v območju evra) na 1,2 % leta
2009 (1,0 % v območju evra) ter tik pod 2 % leta 2010 v obeh
območjih.
Precejšnja negotovost v kriznih časih
Ta napoved je seveda izjemno negotova, saj se svetovno gospodarstvo
sooča z največjo krizo po drugi svetovni vojni. Tveganja napovedi
glede rasti so uravnovešena. Po eni strani povzročata zaskrbljenost
vpliv finančne krize (tudi na nepremičninski sektor) in začarani
krog negativnega povratnega učinka med finančnim in realnim sektorjem
gospodarstva. Po drugi strani pa bi rast lahko bila močnejša od
pričakovane, če bi ukrepi, kot so svežnji fiskalnih ukrepov,
ponovno vzpostavili zaupanje naložbenikov in potrošnikov hitreje, kot
je bilo predvideno. Prav tako se zdijo tveganja za uresničitev inflacijskih
napovedi glede na razvoj cen blaga in poslabšanje svetovnih gospodarskih
napovedi uravnovešena. 
Podrobnejše poročilo je na voljo na: 
http://ec.europa.eu/economy_finance/thematic_articles/article13727_en.htmFigures and graphics available in PDF and WORD PROCESSED[1] Komisija svojo vmesno
napoved običajno objavi februarja, in sicer samo za sedem največjih
gospodarstev EU ter za inflacijo in rast v tekočem letu. Tokratna napoved
je bolj podobna pomladanski in jesenski napovedi, upravičujejo pa jo
izjemno hitro poslabšanje gospodarskih razmer in napovedi od jeseni dalje
ter pomembnost prikaza tega stanja v letni oceni programov stabilnosti in
konvergenčnih programov držav članic.
