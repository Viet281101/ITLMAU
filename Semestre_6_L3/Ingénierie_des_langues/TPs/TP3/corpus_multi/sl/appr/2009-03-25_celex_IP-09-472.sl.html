IP/09/472
Bruselj, 25. marca 2009Komisija EU bo poostrila ukrepe proti
sodobnim oblikam suženjstva in spolni zlorabi otrokEvropska komisija je danes sprejela dva predloga
novih pravil, s katerimi bo zaostrila boj proti trgovini z ljudmi ter spolni
zlorabi in spolnemu izkoriščanju otrok in otroški
pornografiji. Nova predloga bosta nadomestila obstoječo zakonodajo, ki je v
veljavi od leta 2002 oziroma 2004. Zagotovila bosta popolno skladnost z
najvišjimi evropskimi standardi, boljšo pomoč žrtvam in
strožje ukrepe proti storilcem teh kaznivih dejanj. Predloga obravnavata
tudi hiter razvoj tehnologij v virtualnem prostoru.
Podpredsednik Jacques Barrot, zadolžen za področje svobode,
varnosti in pravice, je dejal: „Želimo si tako EU, ki bo najbolj
ranljive državljane resnično lahko zaščitila pred
najgrozovitejšimi zločini. Ko govorimo o trgovini z ljudmi, imamo v
mislih ženske in dekleta, prisiljene v spolno suženjstvo, pretepene in
zlorabljene otroke, ki so prisiljeni v prosjačenje ali krajo, mlade
odrasle, ki morajo za mizerno plačilo delati v nevzdržnih razmerah. Ko
govorimo o spolni zlorabi in spolnem izkoriščanju otrok, govorimo o
grozljivih zločinih proti otrokom, ki jim do konca življenja pustijo
globoke brazgotine in povzročajo trpljenje.“
Glavna dejstva in podatki
Po podatkih Mednarodne organizacije dela je v svetu 1 225 milijonov
ljudi žrtev mednarodne trgovine z ljudmi ali trgovine z ljudmi znotraj
njihove države. Večina jih je prisiljenih v prostitucijo (43 %)
ali suženjska delovna razmerja (32 %). Pri prisilnem komercialnem
spolnem izkoriščanju gre v veliki večini primerov (98 %) za
ženske in dekleta. Na podlagi razpoložljivih podatkov je mogoče
oceniti, da tokovi trgovine z ljudmi na območje EU ter znotraj EU zajemajo
več sto tisoč ljudi vsako leto. 
Študije kažejo, da je nezanemarljiv delež otrok v Evropi
žrtev spolnega napada – v skladu s strokovno oceno naj bi bil ta
delež med 10 % in 20%.
Leta 2008 je bilo odkritih več kot 1 000 komercialnih in okrog 500
nekomercialnih spletnih strani, katerih vsebina je povezana z zlorabo otrok, od
tega jih je več kot 71 % izviralo iz ZDA. Po ocenah naj bi bilo
približno 20 % spletnih strani z otroško pornografijo
nekomercialnih (večinoma „peer-to-peer“ (P2P)). 
Ocenjuje se tudi, da v povprečju okrog 20 % spolnih
prestopnikov (z velikimi razlikami glede na različne profile
prestopnikov) po obsodbi ponovno stori kaznivo dejanje.
Nova predloga
Predloga okvirnih sklepov Sveta bi države EU zavezala k trem vrstam
ukrepov: kazenskemu pregonu storilcev, zaščiti žrtev in
preprečevanju teh kaznivih dejanj.
Predlog, ki se nanaša na boj proti trgovini z ljudmi,
zbližuje nacionalne zakonodaje in kazni ter skrbi za to, da se storilce
privede pred sodišče, tudi če kaznivo dejanje storijo v drugi
državi. Policiji bo omogočil telefonsko in običajno
prisluškovanje ter uporabo drugih podobnih orodij za boj proti
organiziranemu kriminalu. Žrtvam bosta zagotovljeni nastanitev in
zdravstvena oskrba, po potrebi pa tudi policijska zaščita, tako da si
bodo lahko opomogle od vsega, kar so prestale, in jih ne bo strah pričati
proti storilcem. Med kazenskim postopkom bodo obvarovane pred nadaljnjimi
travmatičnimi izkušnjami, ki bi jih na primer lahko povzročila
podrobna vprašanja v zvezi z njihovim prisilnim spolnim
izkoriščanjem. Med celotnim postopkom jim bo zagotovljena
brezplačna pravna pomoč, tudi za namen uveljavljanja odškodnine.
Predlog spodbuja uvedbo sankcij proti uporabnikom storitev oseb, ki so bile
prisiljene v nudenje spolnih storitev, in proti delodajalcem, ki
izkoriščajo žrtve trgovine z ljudmi. Predlog poleg navedenega
predvideva vzpostavitev neodvisnih teles za spremljanje izvajanja teh
ukrepov.
Predlog v zvezi z bojem proti spolni zlorabi in spolnemu
izkoriščanju otrok omogoča lažje kaznovanje tistih, ki
zlorabljajo otroke, saj določa kazenske sankcije za nove oblike zlorab, kot
so na primer navezovanje stikov prek spleta z namenom zlorabe, ogled
otroške pornografije brez prenosa datotek ali siljenje otrok k poziranju
pred spletnimi kamerami v eksplicitnih položajih. „Spolni
turisti“, ki potujejo v tujino z namenom spolne zlorabe otrok, se bodo ob
povratku domov soočili s kazenskim pregonom. Otroci, ki so žrtve, bodo
lahko pričali, ne da bi se morali na sodišču soočiti s
storilcem, tako da ne bodo izpostavljeni dodatni travmi, upravičeni pa bodo
tudi do brezplačnega odvetnika. Storilce je treba obravnavati
posamično, za vsakega pa je treba pripraviti tudi ustrezno zdravljenje, da
ne bodo ponavljali kaznivih dejanj. Prepoved opravljanja dejavnosti, ki
vključujejo redne stike z otroki, mora za storilce kaznivih dejanj veljati
v vsej EU, ne samo v državi, kjer so bili obsojeni. Razvili se bodo tudi
sistemi za preprečevanje dostopa do spletnih strani z otroško
pornografijo.
Predloga bo obravnaval Svet ministrov EU, ko bosta sprejeta, pa bosta
prenesena v nacionalne zakonodaje.
Podpredsednik Barrot je zaključil: „Naše sporočilo je
jasno. Ti zločini, ki ne poznajo meja, so nesprejemljivi. Evropa bo še
naprej zastavljala najvišje in najbolj ambiciozne standarde za boj proti
njim.“
