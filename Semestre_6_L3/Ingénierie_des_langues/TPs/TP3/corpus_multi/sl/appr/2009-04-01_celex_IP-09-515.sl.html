IP/09/515
Bruselj,
1. aprila 2009Protimonopolna
politika: komisarka Kroesova o odločitvi MasterCarda glede
znižanja večstranskih medfranšiznih provizij in odprave nedavnih
povišanj sistemske provizijeEvropska komisarka za konkurenco Neelie Kroes na
podlagi trenutno razpoložljivih informacij ne vidi potrebe po
sprožitvi postopka zoper MasterCard zaradi neusklajenosti z odločbo
Komisije iz leta 2007, po kateri so čezmejne večstranske
medfranšizne provizije kršile pravila glede omejevalnih poslovnih
ravnanj iz Pogodbe ES (glej IP/07/1959
in MEMO/07/590).
V skladu z odločbo iz leta 2007 je MasterCard 12. junija 2008 začasno
odpravil svoje čezmejne večstranske medfranšizne provizije (glej
MEMO/08/397),
toda oktobra 2008 je povišal svoje sistemske provizije. MasterCard se je
zdaj odločil, da bo uporabil novo metodologijo glede svojih
večstranskih medfranšiznih provizij za čezmejne transakcije, kar
bo precej znižalo raven povprečnih tehtanih večstranskih
medfranšiznih provizij v primerjavi s tistimi, za katere se je izkazalo, da
kršijo protimonopolna pravila EU. V skladu z novo metodologijo se bodo
najvišje povprečne tehtane večstranske medfranšizne
provizije za transakcijo znižale na 0,30 % za potrošniške
kreditne kartice in na 0,20 % za potrošniške debetne kartice.
Poleg tega se je MasterCard strinjal, da bo z julijem 2009 odpravil
povišanja svojih sistemskih provizij, uvedena oktobra 2008. MasterCard se
je prav tako strinjal, da bo za povečanje preglednosti in konkurence na
trgu plačilnih kartic z julijem 2009 spremenil pravila svojega sistema.
Izvajanje teh sprememb se bo v prihodnjih mesecih podrobno
spremljalo.
Komisarka za konkurenco Neelie Kroes je dejala: „Zadovoljna sem, da
bodo ti ukrepi izboljšali učinkovitost in preglednost sistema
plačilnih kartic MasterCard ter hkrati zagotovili primeren delež
koristi potrošnikom in trgovcem na drobno. Nova metodologija za
izračun večstranskih medfranšiznih provizij bo za banke in
trgovce na drobno bolj jasna ter bo vodila v precejšnje znižanje
večstranskih medfranšiznih provizij MasterCarda v primerjavi s
prejšnjimi. V prihodnjih mesecih bomo izvajanje podrobno
spremljali.“
Komisija se je decembra 2007 odločila (glej IP/07/1959
in MEMO/07/590),
da večstranske medfranšizne provizije MasterCarda pri čezmejnih
transakcijah z debetnimi in potrošniškimi kreditnimi karticami
MasterCard in Maestro v Evropskem gospodarskem prostoru (EGP) kršijo
pravila glede omejevalnih poslovnih ravnanj iz Pogodbe ES (člen 81).
Odločba pa kljub temu ne izključuje možnosti, da bi lahko bile
večstranske medfranšizne provizije skladne s protimonopolnimi pravili
ES, če bi ugodno vplivale na inovacije in učinkovitost ter bi
omogočile, da bodo potrošniki dobili primeren delež koristi. V
skladu z odločbo je imel MasterCard na voljo šest mesecev (do 21.
junija 2008), da svoje poslovanje uskladi s protimonopolnimi pravili z
možnostjo naložitve denarne kazni za kakršne koli zamude pri
izvajanju odločbe. 
MasterCard je 12. junija 2008 (glej MEMO/08/397)
začasno odpravil svoje čezmejne večstranske medfranšizne
provizije, medtem pa se je še naprej udeleževal razprav o metodologiji
za določitev večstranskih medfranšiznih provizij, pri čemer
bi imeli potrošniki in trgovci na drobno primeren delež koristi.
Ukrepi MasterCarda
MasterCard je zdaj predlagal tri ukrepe:
– Prvič, MasterCard bo z julijem 2009 izračunaval
čezmejne večstranske medfranšizne provizije v skladu z novo
metodologijo, ki zagotavlja, da take provizije trgovcem prinašajo
transakcijske koristi, kadar namesto gotovine sprejemajo plačilne kartice.
Izračunavanje večstranskih medfranšiznih provizij na podlagi te
metodologije bo pomenilo precej nižjo raven najvišjih povprečnih
tehtanih večstranskih medfranšiznih provizij: 0,30 % na
transakcijo za potrošniške kreditne kartice in 0,20 % na
transakcijo za potrošniške debetne kartice. Za primerjavo so se leta
2007 čezmejne večstranske medfranšizne provizije MasterCarda
glede na vrsto kartice gibale od 0,80 % do 1,90 %. Čezmejne
večstranske medfranšizne provizije Maestra pa so znašale od
več kot 0,40 % do več kot 0,75 %.
– Drugič, MasterCard bo z julijem 2009 odpravil povišanja
sistemske provizije, ki jih je napovedal oktobra 2008 (glej spodaj).
– Tretjič, MasterCard bo z julijem 2009 sprejel nekatere ukrepe za
izboljšanje preglednosti svojega sistema, kar bo potrošnikom in
trgovcem omogočilo, da se bodo bolje obveščeni odločali
glede načinov plačevanja, ki jih uporabljajo in sprejemajo. Pravila
MasterCarda se bodo na primer spremenila, tako da bodo trgovcem ponujene in
zaračunane različne provizije glede na vrsto uporabljene kartice, tj.
ponujene jim bodo tako imenovane neenotne provizije. 
MasterCard je oktobra 2008 spremenil cenovno strukturo za prevzemnike v
Evropskem gospodarskem prostoru, kar je zajemalo povečanje nekaterih
obstoječih provizij (provizije, ki jih sistemi plačilnih kartic, v tem
primeru MasterCard, zaračunavajo bankam za njihovo uporabo), uvedbo novih
provizij in odpravo nekaterih oprostitev provizij zanje. Toda te provizije se
bodo zdaj odpravile. 
Zaradi sprememb, ki naj bi jih uvedel MasterCard glede svojih
večstranskih medfranšiznih provizij, njegovega strinjanja glede
odprave povišanj sistemske provizije in na podlagi informacij, ki so
trenutno na voljo glede teh trgov, komisarka Kroesova ne namerava predlagati
Komisiji sprožitve postopka zoper MasterCard zaradi neskladnosti z
odločbo Komisije iz leta 2007 ali kršenja protimonopolnih pravil s
povišanjem sistemskih provizij ali vnovično uvedbo čezmejnih
večstranskih medfranšiznih provizij. 
Glede poslovanja Vise na trgu plačilnih kartic bo Komisija nadaljevala
svojo protimonopolno preiskavo (glej MEMO/08/170)
in spremljala poslovanje drugih akterjev na trgu za zagotovitev, da bo
konkurenca na tem trgu učinkovita ter v korist trgovcem in
potrošnikom.
Za več informacij glej MEMO/09/143.
