IP/09/1201
      Bruselj, 29. julija 2009
      Evropejci so pri nakupu čedalje bolj pozorni na vpliv izdelkov na okolje
      Po danes objavljeni raziskavi Eurobarometra so štirje od petih Evropejcev pri nakupu pozorni na vpliv izdelkov na okolje. Vpliv na okolje najbolj upoštevajo v Grčiji, kjer je več kot devet od desetih vprašanih povedalo, da je vpliv izdelka na okolje
            pomemben vidik, ki ga upoštevajo pri nakupih. V isti raziskavi je polovica Evropejcev povedala, da zaupajo trditvam proizvajalcev o okoljski učinkovitosti njihovih izdelkov,
            polovica pa, da jim ne, skoraj polovica pa je menila, da bi bila kombinacija višjih davkov na okolju škodljive izdelke in
            nižjih davkov na okolju prijazne izdelke najboljši način za spodbujanje okolju prijaznih izdelkov. Vprašani so tudi močno podprli zamisel, da bi trgovci na drobno imeli večjo vlogo pri spodbujanju okolju prijaznih izdelkov
            in o obveznem označevanju ogljikovih emisij. 
      Komisar EU za okolje Stavros Dimas je povedal: „Proti podnebnim spremembam se je treba boriti na vse možne načine in vsak mora prispevati svoj delež. To ni naloga samo podjetij in vlad; tudi potrošniki morajo odigrati svojo vlogo. S kupovanjem okolju in podnebju prijaznih izdelkov pošljejo posamezni potrošniki pravi signal proizvajalcem, ki se nanj odzovejo
            s proizvodnjo okolju prijaznejših izdelkov.“ 
      Pomembno je, kakšen je vpliv izdelkov na okolje
      V danes objavljeni raziskavi Eurobarometra o odnosu Evropejcev do trajnostne porabe in proizvodnje je velika večina Evropejcev
            (83&nbsp;%) povedala, da je vpliv izdelka na okolje pomemben vidik, ki ga upoštevajo pri nakupih. Grki z 92&nbsp;% ga upoštevajo najpogosteje, najmanj pa ga upoštevajo Čehi (62&nbsp;%).
      Mešani pogledi na trditve podjetij o okoljskih učinkovitosti njihovih izdelkov
      Mnenja vprašanih Evropejcev o resničnosti trditev proizvajalcev o okoljski učinkovitosti njihovih izdelkov so bila enakomerno
            razdeljena, pri čemer jih 49&nbsp;% zaupa trditvam, 48&nbsp;% pa ne. Tem trditvam najbolj zaupajo Nizozemci (78&nbsp;%), najmanj pa Bolgari (26&nbsp;%).
      Višji davki na okolju škodljive izdelke in nižji davki na okolju prijazne izdelke 
      Približno 46&nbsp;% državljanov EU je tudi menilo, da je najboljši način za spodbujanje okolju prijaznih izdelkov povišanje davkov
            na okolju škodljive izdelke in znižanje davkov na okolju prijazne izdelke. Sistem dveh različnih obdavčitev so najbolj podprli Britanci, najmanj pa Maltežani (28&nbsp;%), ki bi samo znižali davke na okolju
            prijazne izdelke. 
      Pomembna vloga trgovcev na drobno pri spodbujanju okolju prijaznih izdelkov 
      Vprašani so močno podprli zamisel, da bi trgovci na drobno spodbujali prodajo okolju prijaznih izdelkov. Približno polovica državljanov EU (49&nbsp;%) je menila, da bi trgovci na drobno morali izboljšati prepoznavnost takšnih izdelkov
            na svojih policah ali imeti poseben „zeleni kotiček“ v svoji trgovini. Tretjina (31&nbsp;%) Evropejcev je povedala, da je boljše obveščanje potrošnikov najboljši način, kako lahko trgovci na drobno
            spodbujajo prodajo zelenih izdelkov. 
      Močna podpora označevanju ogljikovih emisij 
      Čeprav je le nekaj manj kot polovica Evropejcev povedala, da so znaki za okolje pomembni pri odločanju o nakupih, in samo
         eden od desetih, da bi morala biti na znaku za okolje navedena skupna količina emisij toplogrednih plinov, ki jih sprosti
         izdelek, pa je 72&nbsp;% državljanov EU menilo, da bi moralo biti označevanje ogljikovih emisij izdelka v prihodnosti obvezno.
         Mnenja o tem so se med državami članicami zelo razlikovala. Čehi so bili najmanj naklonjeni označevanju (47&nbsp;%), 90&nbsp;% Grkov
         pa ga je brez pomislekov podprlo.Na označbi ogljikovih emisij bi bila navedena skupna količina toplogrednih plinov, vključno z ogljikovim dioksidom, ki jih
         izdelek sprosti v svoji življenjski dobi, od proizvodnje do odstranitve. Danes takšne sheme na ravni celotne Evrope še ni,
         vendar so okoljski ministri na zasedanju Sveta decembra 2008 pozvali Komisijo, naj prouči uvedbo označevanja ogljikovih emisij.Ozadje: Akcijski načrt EU o trajnostni porabi in proizvodnji
      Komisija je julija 2008 predstavila akcijski načrt, ki vključuje vrsto predlogov o trajnostni porabi in proizvodnji, ki bodo
         izboljšali okoljsko učinkovitost izdelkov in povečali povpraševanje po bolj trajnostnem blagu in proizvodnih tehnologijah.
         Spodbuja tudi industrijo EU, naj izkoristi priložnosti za inovacije.Več informacij
      Spletne strani o trajnostni porabi in proizvodnji:http://ec.europa.eu/environment/eussd/escp_en.htm.
