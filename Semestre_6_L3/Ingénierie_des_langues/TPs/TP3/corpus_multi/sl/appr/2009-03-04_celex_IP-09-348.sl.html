IP/09/348
Bruselj, 4. marca 2009Objava Splošnega poročila o
dejavnostih Evropske unije za leto 2008Komisija je objavila Splošno poročilo o
dejavnostih Evropske unije, ki povzema delovanje Unije v letu
2008. Med dogodki, ki so zaznamovali teh dvanajst mesecev, je
treba omeniti, da je Evropa hitro in učinkovito ukrepala v zvezi z
mednarodno finančno krizo, podnebnimi spremembami in več mednarodnimi
spori, kar je Unijo postavilo v ospredje svetovnega političnega
prizorišča. Proces ratifikacije Lizbonske pogodbe, ki je bil zaradi
zmage nasprotnikov te pogodbe na irskem spomladanskem referendumu
upočasnjen in je dobil nov zagon na decembrskem zasedanju Evropskega sveta,
je bil institucionalni dogodek leta.
Ob objavi Splošnega poročila za leto 2008 je predsednik Barroso
izjavil, da so „po petdesetih letih obstoja [...] evropske institucije
dokazale, da so se sposobne hitro odzvati na svetovne izzive, ki smo jim bili
priča leta 2008. Poleg tega je ekonomska in monetarna unija, ki je v tem
letu praznovala deseto obletnico obstoja, pokazala, da evro pomeni
zaščito pred finančno krizo na svetovni ravni.“
Splošno poročilo zajema delo vseh institucij in organov Unije,
njegov namen pa je zagotoviti vsestranski pregled opaznih dogodkov in bistvenih
usmeritev, ki so zaznamovali delovanje EU v letu 2008.
Leto 2008 so tako zaznamovali številni pomembni izzivi, na katere so se
države članice in institucije odzvale skupaj. Evropska unija je
prevzela vodilno vlogo v prizadevanjih za resnično in celovito reformo
mednarodnega finančnega sistema. Za spopadanje s posledicami finančne
krize na evropska gospodarstva so bili sprejeti izredni ukrepi za uskladitev
evropskih odzivov na to svetovno krizo. Evropski načrt za oživitev
gospodarstva, ki priporoča kratkoročne ukrepe za spodbuditev
povpraševanja, je tako namenjen ohranjanju delovnih mest in prispevanju k
ponovni vzpostavitvi zaupanja. V njem so poleg tega predvideni takojšnji
ciljno usmerjeni začasni ukrepi za proračunsko spodbudo v višini
200 milijard EUR, kar pomeni 1,5 % bruto domačega proizvoda
(BDP) Unije.
Poleg tega so institucije v letu 2008 sprejele odločne zaveze glede
še enega pomembnega vprašanja tega leta, in sicer oblikovanja evropske
energetske politike, ki bi upoštevala podnebne spremembe. Tako je bilo na
decembrskem zasedanju Evropskega sveta doseženo soglasje o ambicioznem
paketu ukrepov na področjih energije in podnebnih sprememb, s katerimi bi
lahko Unija do leta 2020 zmanjšala emisije toplogrednih plinov za vsaj
20 % in povečala delež obnovljivih virov v porabi energije na 20
%.
Za leto 2008 je bil pomemben še en dogodek, nadaljeval se je namreč
proces ratifikacije Lizbonske pogodbe. Irska je bila edina država, ki je o
pogodbi glasovala na referendumu, organiziranem 12. junija. Na referendumu je
proti ratifikaciji glasovalo 53,4 % volivcev. Kljub temu pa se je
našla rešitev: Unija bo s pravno zavezujočimi izjavami pojasnila
vidike Lizbonske pogodbe, ki so vzrok zaskrbljenosti na Irskem, kjer bo leta
2009 pred koncem mandata sedanje Komisije organiziran nov referendum.
Zunanja politika je imela leta 2008 na evropskem prizorišču
pomembno mesto, od projekta Unije za Sredozemlje do vzhodnega partnerstva z
državami Vzhodne Evrope, pri čemer ne smemo pozabiti na razvoj
„sinergije Črnega morja“. Poleg tega sta prednostni nalogi za
Unijo postali razrešitev odprtega spopada, ki je izbruhnil v Gruziji, in
rešitev problema zanesljive oskrbe z energijo.
Poročilo obsega približno 250 strani, dogodki na posameznih
področjih delovanja pa so v njem razvrščeni okoli štirih
strateških ciljev, ki jih je Komisija opredelila na začetku svojega
mandata: blaginja, solidarnost, varnost in vloga Unije kot svetovne partnerice.
Poleg tega so tri druga poglavja namenjena življenju institucij in organov,
proračunu in finančnim dejavnostim ter splošnemu političnemu
in gospodarskemu okviru dejavnosti Skupnosti. Glede tega okvira je med drugim
poudarjen napredek, dosežen leta 2008 na tako bistvenih področjih, kot
sta skrb za boljšo pripravo zakonodaje in zmanjšanje upravnih
obremenitev za podjetja.
Splošno poročilo je objavljeno v dvaindvajsetih uradnih jezikih
Unije in je dostopno prek interneta na strežniku Europa: http://europa.eu/generalreport/sl/welcome.htm.
V kratkem bo na razpolago tudi na raznih prodajnih mestih, ki prodajajo
publikacije Evropske unije.
