IP/09/ 1361  Bruselj/Stockholm, 25. septembra 2009 Podnebne spremembe: zasedanje v Bangkoku mora odločilno prispevati k dosegi ambicioznega svetovnega dogovora  Švedsko predsedstvo EU in Evropska komisija sta danes pozvala mednarodne pogajalce, da si med dvotedenskimi pogovori o podnebnih spremembah, ki se bodo začeli 28. septembra v Bangkoku, prizadevajo za odločilni napredek pri doseganju ambicioznega svetovnega sporazuma o podnebnih spremembah. Srečanje v Bangkoku je predzadnje pripravljalno zasedanje pred podnebno konferenco OZN v Københavnu v decembru, na kateri naj bi bil sklenjen svetovni dogovor.   Komisar za okolje Stavros Dimas je dejal: „Evropska unija je pripravila obsežen načrt za dosego ambicioznega svetovnega sporazuma, ki je potreben za preprečitev nevarnih podnebnih sprememb. Zdaj, po dveh letih pogovorov, je čas, da se vse strani zares potrudijo in pripravijo podlago za to, da bi bile lahko v Københavnu sprejete odločitve, ki jih je treba sprejeti. V Bangkoku je treba doseči odločilni napredek. Evropska komisija je nedavno položila na pogajalsko mizo predloge o financiranju, ki je osrednja tema pri teh pogajanjih. Upam, da bodo naši partnerji, tako tisti iz razvitih držav kot tisti iz držav v razvoju, pri pogajalski mizi zdaj pokazali veliko več prizadevanja in ambicioznosti.“   Švedski okoljski minister Andreas Carlgren je dejal: „EU pozdravlja napredek, na primer, da si je nova japonska vlada zastavila cilj, da veliko bolj zmanjša emisije. Nekatere spodbudne javne izjave, ki so nedavno prišle iz velikih gospodarstev v vzponu in se nanašajo na omejevanje rasti njihovih emisij, morajo zdaj preiti v konkretna dejanja, o katerih je treba poročati za pogajalsko mizo. Sporočila OZN in srečanj na vrhu G20 morajo vplivati na zasedanje v Bangkoku in na njegove rezultate. Kot politični voditelji si želimo doseči sporazum, zato se morajo pogajalci osredotočiti na vsebinske in bistvene elemente.“  Københavenski proces:  Pogajanja za pripravo sporazuma Združenih narodov o boju proti podnebnim spremembam za obdobje po letu 2012, ko prenehajo veljati ključne določbe Kjotskega protokola, bi se morala končati na konferenci v Københavnu med 7. in 18. decembrom 2009. Končni pripravljalni zasedanji bosta potekali v Bangkoku od 28. septembra do 9. oktobra in v Barceloni od 2. do 6. novembra. Stališče EU EU si prizadeva za ambiciozen in celovit sporazum, ki bo preprečil, da bi svetovno segrevanje doseglo nevarne ravni, ki so jih opredelili znanstveniki, tj. več kot 2 °C nad temperaturo iz predindustrijskega obdobja. Da bi povečanje temperature ostalo manjše od navedenega, bodo glede na dokaze znanosti morale industrializirane države do leta 2020 zmanjšati svoje emisije toplogrednih plinov za 25–40 % pod ravni iz leta 1990, države v razvoju pa do leta 2020 omejiti hitro rast svojih emisij na približno 15–30 % pod svoje dosedanje običajne vrednosti.  EU se je brezpogojno zavezala, da do leta 2020 zmanjša svoje emisije za najmanj 20 % glede na vrednosti iz leta 1990, da pa bi to dosegla, zdaj izvaja podnebni in energetski paket (   IP/09/628   ). Zavezala se je tudi, da zmanjšanje svojih emisij poveča do 30 %, če se tudi druge industrializirane države zavežejo, da bodo dosegle primerljiva zmanjšanja in če gospodarsko razvitejše države v razvoju ustrezno prispevajo k svetovnemu dogovoru.  Dne 10. septembra je Komisija predlagala svetovni načrt za povečanje mednarodnega financiranja, namenjenega za pomoč državam v razvoju pri zmanjševanju njihovih emisij in prilagajanju podnebnim spremembam (   IP/09/1297   ). To bo omogočilo Evropskemu svetu, da bo konec oktobra sprejel stališče EU o financiranju. Zasedanje v Bangkoku Na treh dosedanjih letošnjih uradnih pogajalskih zasedanjih je bil dosežen le majhen napredek. Izid neformalnega zasedanja v Bonnu v Nemčiji prejšnji mesec je bilo besedilo o pogajanjih na več kot 250 straneh, ki je bilo slabo strukturirano in polno oklepajev. V Bangkoku bo treba ta osnutek močno poenostaviti, napredek pa znatno pospešiti, če naj se v Københavnu sklene svetovni sporazum. Pogajalski proces mora postati tudi bolj učinkovit, na primer s pogajanji v več vzporednih manjših skupinah namesto na velikih plenarnih zasedanjih. Prednostna naloga bi morala biti dogovoriti se o bistvenih elementih za sporazum v Københavnu in doseči napredek pri njih. Za EU so bistveni elementi naslednji:   zavezujoča zmanjšanja emisij vseh industrializiranih držav na podlagi medsebojno primerljivih ukrepov;   ustrezni ukrepi držav v razvoju za omejitev emisij;   okvir za ukrepe, namenjene prilagajanju na podnebne spremembe;   ukrepi za zmanjšanje krčenja in degradacije gozdov ter za spodbujanje trajnostnega upravljanja z gozdovi v tropskih področjih;   posodobljena računovodska pravila glede sprememb emisij, ki so posledica rabe zemljišč, sprememb v rabi zemljišč in gozdarske dejavnosti;   razširjen mednarodni trg ogljika, ki zagotavlja finančno podporo za države v razvoju in spodbuja stroškovno učinkovita zmanjševanja emisij;   zagotavljanje mednarodnega javnega financiranja za države v razvoju, s katerim se dopolnjujejo tokovi financiranja iz trga ogljika in iz domačega vlaganja;   celovit paket tehnološkega sodelovanja in financiranja za pospeševanje razvoja nizkoogljičnega svetovnega gospodarstva.   Tiskovne konference EU Švedska, Komisija in Španija bodo v Bangkoku priredile skupne tiskovne konference – v ponedeljek, 28. septembra ob 12 uri po lokalnem času – v petek, 9. oktobra ob 14. uri po lokalnem času  Tiskovne konference bo mogoče spremljati prek   www.unfccc.int
