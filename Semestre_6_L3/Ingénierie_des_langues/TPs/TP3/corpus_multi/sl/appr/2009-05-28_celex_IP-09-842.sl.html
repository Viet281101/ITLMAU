IP/09/842 Bruselj, 28. maja 2009  Hrana in pijača –  Komisija predlaga ukrepe za čim bolj učinkovite sheme trženja in kakovosti  Za boljše posredovanje informacij o kakovosti kmetijskih proizvodov so potrebni ukrepi, s pomočjo katerih se kmetje in potrošniki približajo. Poenostaviti je treba sheme za označevanje kakovosti, da jih bodo ljudje lažje uporabljali in razumeli, politiko EU na tem področju pa je treba uskladiti. To so najpomembnejša priporočila, ki jih vsebuje danes sprejeto Sporočilo Evropske komisije o politiki kakovosti kmetijskih proizvodov. Zahteve, ki jih izpolnjujejo kmetje v EU na področju varstva okolja, dobrega počutja živali in uporabe pesticidov ter veterinarskih zdravil, so med najstrožjimi na svetu. Poleg tega s svojim strokovnim znanjem in izkušnjami oplemenitijo proizvode s posameznimi kakovostmi, ki pomenijo dodano vrednost. Toda ali kmetje žanjejo primeren uspeh za svoj trud? Ali dobijo potrošniki natančne informacije o značilnostih proizvoda in načinih kmetovanja?  Mariann Fischer Boel, komisarka za kmetijstvo in razvoj podeželja, je dejala: „Kmetijsko-živilski sektor EU uživa velik ugled zaradi visoke kakovosti, ki je posledica desetletja, celo stoletja trajajoče predanosti odličnosti.  Naši kmetje morajo utrjevati ta ugled za ohranitev svoje konkurenčnosti.  Potrošnikom morajo bolje posredovati informacije o kakovosti svojih proizvodov in pri teh prizadevanjih je EU pripravljena pomagati.  To je zlata priložnost za uskladitev in poenostavitev različnih načinov označevanja in sistemov certificiranja.“ Predlogi, ki jih vsebuje Sporočilo Komisije, so zlasti:   na oznako vključiti območje, na katerem je bil kmetijski proizvod pridelan,   proučitev možnosti določitve posebnih neobveznih rezerviranih navedb za „proizvode hribovskega kmetovanja“ in „tradicionalne proizvode“, pri čemer bi lahko slednja nadomestila sedanjo označbo „zajamčene tradicionalne posebnosti“,    oblikovanje enotnega sklopa registriranih geografskih označb (za vina, žgane pijače ter kmetijske proizvode in živila), a hkrati ohranit i posebnosti vsakega sistema,    izboljšanje enotnega trga za proizvode, ki jih zadevajo sheme označevanja, posebej za ekološke proizvode,    povečanje mednarodne zaščite geografskih označb in prispevek k razvoju mednarodnih standardov na področju tržnih standar dov in ekoloških proizvodov,    razvijanje smernic „dobre prakse“ za zasebne sheme certificiranja, da imajo potrošniki manj možnosti za zmedo, kmetom pa se skrajšajo birokratski postopki.   Ozadje  Sporočilo je bilo pripravljeno na osnovi 560 prispevkov, prejetih od oktobra 2008 kot odgovor na Zeleno knjigo o politiki kakovosti kmetijskih proizvodov, in rezultatov konference na visoki ravni, ki je bila organizirana marca 2009 med češkim predsedovanjem EU.   Tržni standardi in direktive na področju kmetijstva imajo vodilno vlogo pri pravičnem trgovanju in pri tem, da se potrošnikov ne zavaja glede kakovosti proizvoda.  Zagotavljajo osnovno identiteto proizvodov (kaj se lahko imenuje „maslo“), klasifikacijo proizvodov (kolikšna je najmanjša vsebnost maščob v „polposnetem mleku“) in opredelitve „rezerviranih“ navedb z dodano vrednostjo (kaj opredeliti kot „hladno stiskano“ olivno olje) ter določajo zahteve za označevanje porekla ali območja kmetovanja.   Sheme geografskih označb spodbujajo visoko kakovostno kmetijsko proizvodnjo, varujejo cenjena imena izdelkov pred zlorabo in ponarejanjem, potrošnikom pa dajejo informacije glede posebnih lastnosti proizvodov.  Registriranih je bilo približno 3 000 imen vin, žganih pijač ter kmetijskih proizvodov in živil.  Oznaka ZTP (zajamčena tradicionalna posebnost) poudarja tradicionalen značaj, kar zadeva sestavine ali način proizvodnje.  Pod trenutno shemo je bilo registriranih le 20 imen.  Ekološko kmetovanje:  Komisija želi odstraniti ovire pri trgovanju na enotnem trgu zaradi različnih nacionalnih standardov, pri čemer naj bi pomagal nov ekološki logotip, ki je trenutno v pripravi (glej   IP/09/640   ) in ga bo treba za proizvode EU obvezno uporabljati od 1. julija 2010.   Sheme certificiranja:  z zasebnimi in nacionalnimi shemami certificiranja je zagotovljeno, da so se upoštevale nekatere lastnosti proizvoda ali njegovega načina proizvodnje, kot so določene v specifikaciji.  Čeprav obstajajo težave (npr. grožnje enotnemu trgu, možnost za zmedo za potrošnike in dvojno označevanje), jih zainteresirane strani rešujejo z ukrepi, zato po mnenju Komisije zakonodaja trenutno ni potrebna.    http://ec.europa.eu/agriculture/quality/policy/communication_en.htm
