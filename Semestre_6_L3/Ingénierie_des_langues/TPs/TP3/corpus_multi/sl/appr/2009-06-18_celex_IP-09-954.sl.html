IP/09/954 Bruselj, x. junija 2009 Rok za oddajo vlog na natečaj EU za izdelavo ekološkega logotipa prestavljen na 6. julij 2009  Le nekaj dni pred iztekom roka je Generalni direktorat Evropske komisije za kmetijstvo in razvoj podeželja še zadnjič pozval k oddaji vlog na natečaj EU za ekološki logotip. Natečaj je namenjen študentom oblikovanja iz 27 držav članic EU, ki lahko sodelujejo tako, da pošljejo svoj osnutek logotipa in prejmejo velike denarne nagrade ter postanejo slavni kot oblikovalci novega uradnega evropskega ekološkega logotipa. Zadnji rok za oddajo vlog je 6.julij 2009.  Natečaj EU za ekološki logotip je namenjen evropskim državljanom vseh starosti, ki so trenutno vpisani v višješolsko izobraževalno organizacijo za umetnost ali oblikovanje s sedežem v EU ali pa so pred kratkim prejeli diplomo z ustreznih področij.  Natečaj za oblikovanje že lahko velja za uspešnega, saj je direktorat prejel številne vloge iz 27 držav članic EU.  Do zdaj se je za udeležbo odločilo več kot 500 študentov in oddalo zelo kreativne in enkratne vloge, ki predstavljajo evropsko ekološko hrano in kmetovanje.  Ker je bil rok za oddajo prestavljen za dodatnih pet dni, bo lahko na natečaju zdaj sodelovalo in oddalo vloge še več študentov.  Vloge se lahko naložijo na posebni spletni strani natečaja:   www.ec.europa.eu/organic-logo   .  Mednarodna žirija, ki bo sestavljena iz strokovnjakov za ekološko kmetovanje in pridelovanje ter priznanih profesionalnih oblikovalcev, bo ocenila vse vloge, ki izpolnjujejo zahteve natečaja.  Znani člani žirije so Riitta Brusila-Räsänen , profesorica za grafično oblikovanje na Univerzi v Laplandu (Finska),  Erik Spiekermann , profesor, častni doktor ter kreativni direktor in partner pri upravljanju (Nemčija),  Elisabeth Mercier , direktorica Agencije BIO (Francija),  Urs Niggli , direktor Raziskovalnega inštituta za ekološko kmetijstvo FiBL (Švica),  Szymon Skrzypczak , mladi poljski oblikovalec in prejemnik nagrade,  Tom Václavík , češki strokovnjak za trženje ekoloških pridelkov in predsednik Mednarodnega združenja prodajalcev ekoloških pridelkov na drobno, ter Craig Sams , predsedujoči britanskega združenja Soil Association.  Žiriji bo predsedoval Rob Vermeulen , bivši predsednik Vseevropskega združenja za oblikovanje znamk .   Vloge bodo ocenjene glede na njihovo vsestranskost, razumljivost brez besed, jasnost predstavitve in brezčasovnost.  Najbolj opazni in izvirni logotipi, ki jih bo žirija izbrala 20. julija 2009, bodo objavljeni na spletni strani natečaja:   www.ec.europa.eu/organic-logo   .  Ta natečaj je še posebej zanimiv, saj bodo o zmagovalcih lahko odločali vsi evropski državljani na odprtem internetnem glasovanju konec leta.   Izbrani bodo trije zmagovalci.  Prvi zmagovalec, čigar logotip bo izbran za označevanje evropskih ekoloških pridelkov, bo prejel denarno nagrado v višini 6 000 evrov.  Druga in tretja nagrada bosta znašali 3 500 oziroma 2 500 evrov.  Zmagovalci bodo znani julija 2010 in bodo povabljeni na podelitev nagrad v Bruslju, kjer jim bo nagrade izročila evropska komisarka za kmetijstvo in razvoj podeželja.  Dodatne informacije o novem evropskem ekološkem logotipu  Evropska komisija išče nov logotip za pakirane ekološke pridelke s poreklom iz 27 držav članic EU, ki izpolnjujejo predpisane evropske standarde za pridelavo.  Novi logotip se bo začel splošno uporabljati julija 2010. Obvezen bo za vse pakirane ekološke pridelke s poreklom iz 27 držav članic, ki izpolnjujejo standarde za označevanje.  Evropski logotip se bo lahko prostovoljno uporabljal tudi za vse pridelke, ki niso pakirani, vendar imajo evropsko poreklo ali pa so uvoženi iz tretjih držav.
