IP/09/1562  Bruselj, 22. oktobra 2009     Manj birokracije: Komisija izpolnjuje in presega svoje obljube  Evropska unija si je na osnovi predloga Komisije iz leta 2007 zastavila zahteven cilj, da upravne stroške, ki jih nalaga zakonodaja EU, do leta 2012 zmanjša za 25 %. Komisija je danes objavila rezultate dosedanjega napredka in načrte za zmanjšanje po sektorjih na 13 prednostnih področjih. Vsi ukrepi, ki jih je predlagala Komisija, in tisti, ki se pripravljajo, naj bi podjetjem omogočili prihranek približno 40,4 milijarde od 123,8 milijarde EUR, ki se porabijo za upravne stroške iz 72 zakonodajnih besedil EU ter za njihov prenos in izvajanje v državah članicah. Ukrepi za zmanjšanje, ki jih Komisija že izvaja, ali tisti, ki jih je Komisija predlagala in so že sprejeti, bi lahko stroške zmanjšali za 7,6 milijarde EUR. Ukrepi, ki jih je Komisija predlagala, a jih Evropski parlament in Svet še nista sprejela, bi ta znesek povečali za 30,7 milijarde EUR. Priprave za nadaljnje zmanjšanje stroškov bi lahko omogočile dodatne ukrepe za zmanjšanje v višini 2,1 milijarde EUR. Odločitev o ukrepih, s katerimi se bo podjetjem omogočilo čutiti razliko v praksi, je zdaj v rokah sozakonodajalcev.  Predsednik Evropske komisije, José Manuel Barroso, je izjavil: „Komisija je na dobri poti, da v celoti doseže svoje cilje glede odpravljanja birokratskih ovir za podjetja. Podjetja naj bi že zdaj prihranila 7,6 milijarde EUR letno. Ta vsota se bo povečala na 40 milijard EUR, če države članice in Evropski parlament v celoti podprejo naše predloge. Vendar pa je boljša ureditev predpisov naloga, ki ne bo nikoli zaključena. Ni treba zgolj spremeniti slabih predpisov, temveč je bistveno, da se z novimi tehnologijami in inovacijami poveča učinkovitost dobrih predpisov. Nadaljnje poenostavljanje evropske in nacionalne zakonodaje – ob zagotavljanju enake ravni varnosti za državljane – bo ključno podprlo prizadevanja prihodnje Komisije za pospeševanje vzdržnega gospodarskega okrevanja.“  Podpredsednik Günter Verheugen, komisar za podjetništvo in industrijo, je dodal: „Današnji sveženj ukrepov je rezultat politične zavezanosti in prizadevanj za odpravo nepotrebne birokracije. Komisija je uporabila vsa možna sredstva, da bi dosegla cilj 25-odstotnega zmanjšanja do leta 2012. Evropski parlament in države članice pozivam, da sprejmejo vse naše preostale predloge, da bodo lahko čim hitreje v celoti koristili evropskemu gospodarstvu. Ukrepi nič ne stanejo, omogočili pa bi dodatnih 30,7 milijarde EUR za naša gospodarstva, predvsem za mala in srednje velika podjetja.“  Program EU za zmanjšanje upravnih bremen, ki bo omogočil skupno zmanjšanje za 40,4 milijarde EUR (33 % ocenjene obremenitve), bo začel veljati, če se bosta Svet in Parlament strinjala z vsemi predlogi Komisije. To velja zlasti za dva poglavitna predloga, predstavljena na začetku tega leta. Cilj prvega s področja DDV je olajšati elektronsko izdajanje računov (ocenjen na 18 milijard EUR). Drugi s področja zakonodaje o gospodarskih družbah mikro podjetjem omogoča oprostitev računovodskih obveznosti (ocenjen na 7 milijard EUR). Opravljene referenčne meritve so podprle odločitev Komisije, da se osredotoči na izbrana prednostna področja, ter potrdile ranljivost malih in srednje velikih podjetij zaradi velikih upravnih bremen. Vloga zainteresiranih strani in skupine na visoki ravni, ki ji predseduje E. Stoiber, je bila bistvena pri oceni izvedljivosti in določitvi prihodnjih ukrepov, ki bodo morda zajeti v novem svežnju pobud za zmanjšanje upravnih bremen v naslednjem mandatu Komisije. Vse države članice so si poleg tega zastavile zahtevne nacionalne cilje, kot je bilo dogovorjeno leta 2007. Komisija bo s pomočjo ocen učinka še naprej zagotavljala, da bodo upravne zahteve, ki jih uvajajo nove politične odločitve, čim bolj omejene. „Akcijski program za zmanjšanje upravnih bremen v EU“ je bistveni del celostnega načrta Komisije za boljšo ureditev zakonodaje. Namen tega političnega načrta je spodbuditi konkurenčnost in rast ter omogočiti nova delovna mesta. Zmanjšanje upravnih stroškov podjetij je v skladu z Aktom za mala podjetja in načelom prednosti malih podjetij ter je eno glavnih področij ukrepanja v evropskem načrtu za oživitev gospodarstva. Današnja objava potrjuje, da mora biti za doseganje resničnega učinka v posameznih sektorjih zmanjševanje upravnih bremen trajna naloga.  Ozadje: Primere lahko najdete v   MEMO/09/474   .    Več informacij
