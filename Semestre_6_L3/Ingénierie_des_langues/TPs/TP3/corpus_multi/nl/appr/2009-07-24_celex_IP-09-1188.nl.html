IP/09/1188 Brussel, 24 juli 2009 Commissie inventariseert vooruitgang duurzame ontwikkeling  De afgelopen jaren heeft de EU duurzame ontwikkeling geïntegreerd in een brede waaier van beleidsgebieden en heeft zij met name het voortouw genomen in de strijd tegen de klimaatverandering en de bevordering van een koolstofemissiearme economie. Niettemin zijn nog meer inspanningen nodig om het aanhoudende gebrek aan duurzaamheid in verschillende sectoren aan te pakken. Drie jaar na de invoering van de strategie van de EU inzake duurzame ontwikkeling inventariseert de Commissie de ontwikkelingen op EU‑niveau en zet zij een denkproces in de steigers over hoe de strategie er in de toekomst moet uitzien.  Commissievoorzitter Barroso: “Wij hebben gestage vooruitgang geboekt met het integreren van duurzame ontwikkeling in de beleidsgebieden van de EU. In deze herziening wordt op een rij gezet wat de afgelopen drie jaar is bereikt en waar verder werk nodig is. De economische crisis biedt in feite een unieke gelegenheid om een nieuwe, duurzame economie op poten te zetten die wordt aangestuurd door slimme, groene groei. Ik hoop dat deze herziening zal uitmonden in ideeën over de aanpak van het energieverbruik in de vervoerssector, de afname van de biodiversiteit en de achteruitgang van het ecosysteem”.  De herziening bevestigt dat het EU‑beleid er in alle zeven prioriteitsgebieden van de strategie op vooruit is gegaan. Een greep uit wat inmiddels is verwezenlijkt: het klimaat‑ en energiepakket van de EU van december 2008, maatregelen op het gebied van de vergroening van het vervoer en intelligentere vervoerssystemen, verbetering van de energie‑efficiency van gebouwen, herzieningen van de richtsnoeren voor eco‑ontwerp en eco‑etikettering, het opzetten van een geïntegreerd maritiem beleidskader en een gezondheidsstrategie van de EU, en werkzaamheden op het gebied van migratie, bestrijding van armoede en uitsluiting. Ook met beleidsgrensoverschrijdende onderwerpen als opleiding, onderzoek en financiering is vooruitgang geboekt. Niettemin blijven op verschillende gebieden tendensen overeind die haaks staan op de beginselen van duurzame ontwikkeling:  de toenemende vraag naar natuurlijke hulpbronnen, de afkalving van de biodiversiteit en het steeds stijgende energieverbruik in de vervoerssector.  De huidige economische en financiële crisis heeft duidelijk gemaakt dat duurzaamheid een sleutelfactor vormt in de financiële systemen en in de economie in haar geheel. Maatregelen om de reële economie te steunen en de impact van de huidige crisis op de samenleving te verlagen, moeten stroken met de beoogde langetermijnduurzaamheid en met een strategie die gestoeld is op slimme, groene groei.  De herziening moet dienen als aanzet voor een denkproces over de toekomstige invulling van de Europese strategie voor duurzame ontwikkeling. Thema’s die hierbij in overweging kunnen worden genomen zijn: betere afstemming op de strategie van Lissabon voor groei en werkgelegenheid en op andere horizontale EU‑strategieën, verdere stroomlijning van de strategie en verbetering van het toezicht en de coördinatie. Het verslag dat vandaag is goedgekeurd, zal de Raad in staat stellen om tijdens zijn volgende bijeenkomst in december de prioriteiten te herzien en richtlijnen uit te tekenen voor de toekomst van de strategie. Het tweejaarlijkse monitoringverslag van Eurostat over duurzame ontwikkeling, dat later in 2009 zal worden gepubliceerd, zal bij het verslag worden gevoegd. Achtergrond  De vernieuwde strategie van de EU voor duurzame ontwikkeling die in juni 2006 werd aangenomen, heeft met name betrekking op de volgende zeven uitdagingen:  klimaatverandering en schone energie;  duurzaam vervoer;  duurzame consumptie en productie;  instandhouding en beheer van natuurlijke hulpbronnen;  volksgezondheid;  maatschappelijk integratie, demografie en migratie en armoede in de wereld.  De Europese Raad heeft de Commissie in december 2007 verzocht om tegen juni 2009 een tweede voortgangsverslag over de Europese strategie voor duurzame ontwikkeling voor te leggen.  Deze herziening is als antwoord op dat verzoek van de Europese Raad opgesteld.  Het verslag is te vinden op:     http://ec.europa.eu/sustainable/welcome/index_en.htm
