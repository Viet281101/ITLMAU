IP/09/1423  Brussel, 6 oktober 2009  Commissie maakt weg vrij voor eengemaakte Europese tolheffingsdienst   De Europese Commissie heeft vandaag de noodzakelijke technische specificaties en eisen vastgesteld voor de lancering van een Europese elektronische tolheffingsdienst (EETS), waardoor weggebruikers slechts één contract met een EETS-aanbieder hoeven te sluiten en slechts over één inbouwapparaat hoeven te beschikken om in de hele Europese Unie (EU) tol te kunnen betalen.  EETS zal beschikbaar zijn op alle snelwegen, bruggen en tunnels in de Gemeenschap waar elektronisch kan worden betaald met een inbouwapparaat.  Dankzij EETS zal het aantal transacties aan tolstations worden beperkt zodat het verkeer vlotter verloopt en de files worden gereduceerd. Volgens vicevoorzitter van de Commissie Antonio Tajani, bevoegd voor vervoer, is deze beslissing voor weggebruikers de belangrijkste verbetering sinds de opheffing van de grenscontroles en zullen weggebruikers dankzij de "Europese elektronische tolheffingsdienst slechts één contract met een EETS-aanbieder en slechts één inbouwapparaat nodig hebben om in de hele Unie vlot tol te kunnen betalen".  Sinds begin jaren 1990 hebben verschillende Europese landen elektronische tolsystemen ingevoerd.  De meeste systemen werken met een boordeenheid die de kenmerken van het voertuig aan de wegbeheerder meedeelt met het oog op de berekening van de tol, bijvoorbeeld op basis van het gewicht en de omvang van het voertuig.   De verschillende nationale en lokale elektronische tolsystemen zijn meestal onderling niet compatibel en kunnen enkel communiceren met hun eigen specifieke boordapparatuur.  De niet-interoperabele tolsystemen vormen met name voor het internationaal wegvervoer een probleem.  Voor een traject van Portugal naar Denemarken moeten meer dan vijf apparaten op het dashboard worden gemonteerd, waarvoor telkens een specifiek contract met een bepaalde wegbeheerder moet worden gesloten.  Dit leidt voor de vervoerder tot tijdrovend papierwerk en dure administratie voor de koppeling van de trajectgegevens en de verwerking van facturen, contracten en betaalopdrachten.   In de nieuwe beschikking van de Commissie worden ook de rechten en plichten van tolheffende instanties, EETS-aanbieders en gebruikers vastgesteld.  Gebruikers zullen een contract kunnen sluiten met een willekeurige EETS-aanbieder.  De tolheffende instanties delen de te betalen tol mee aan de verschillende EETS-aanbieders, die ze uiteindelijk factureren aan de gebruiker.  Het via EETS betaalde tolgeld mag niet hoger liggen dan het overeenkomstige nationale of lokale tolgeld.   EETS zal binnen drie jaar beschikbaar zijn voor alle wegvoertuigen van meer dan 3,5 ton of die, met inbegrip van de bestuurder, meer dan negen personen mogen vervoeren.  Binnen vijf jaar zullen alle voertuigen er gebruik van kunnen maken.
