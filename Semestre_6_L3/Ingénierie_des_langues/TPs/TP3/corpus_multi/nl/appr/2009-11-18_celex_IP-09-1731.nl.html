IP/ 09/1731   Brussel, 18 november 2009  Breedbandinternet blijft, tegen alle verwachtingen in, groeien in de EU  Met meer dan 11 miljoen nieuwe vaste aansluitingen in een jaar blijft breedbandinternet in de EU groeien. Volgens een verslag dat vandaag door de Europese Commissie is gepubliceerd, had 24% van de EU-bevolking in juli 2009 een internetaansluiting, terwijl dit in juli 2008 nog 21,6% was . Het verslag laat tevens zien dat mobiel breedband steeds meer veld wint in Europa; een toename van 54% sedert januari en een penetratiegraad van 4,2% per 100 burgers. Een laatste, maar daarom niet minder belangrijk punt is dat de breedbandinternetverbindingen in Europa steeds sneller zijn: 80% van de breedbandlijnen in de EU heeft nu een downloadsnelheid van 2 megabits per seconde (Mbps) of meer (zodat gebruik van Web 2.0 en video streaming mogelijk is), een stijging van 5% ten opzichte van vorig jaar.  " Ondanks de economische vertraging is de breedbandmarkt in Europa nog steeds zeer dynamisch. Meer concurrentie leidt tot betere dienstverlening en consumenten beschouwen toegang tot breedbandinternet nu als een wezenlijk onderdeel van hun leven, " aldus Viviane Reding, Europees commissaris voor telecommunicatie. "Dit is een goed uitgangspunt voor de volgende Europese Commissie. Vitale markten voor snel internetbreedband in een concurrerende interne telecommunicatiemarkt zijn een strategische prioriteit op de Europese Digitale Agenda die momenteel door de Commissie wordt voorbereid. Snel internetbreedband, via glasvezelnetten of via draadloze verbindingen, is een voorwaarde voor een sterke digitale economie in Europa en voor Europees leiderschap in nieuwe technologieën en toepassingen. Nu het Europees Parlement en de Raad op 5 november overeenstemming hebben bereikt over een nieuw regelgevingskader voor de Europese telecommunicatiemarkten dat de concurrentie moet stimuleren (   MEMO/09/491   ), verwacht ik dat de invoering van snelle internetaansluitingen nu in alle EU-lidstaten zal worden bespoedigd. Europa is duidelijk klaar om ervoor te zorgen dat het komende decennium helemaal digitaal wordt."  Uit n ieuwe cijfers die vandaag door de Commissie bekend werden gemaakt blijkt dat het aantal breedbandlijnen, ondanks het sombere economische klimaat, het afgelopen jaar in de hele EU met gemiddeld 10,7 % is gestegen (tussen juli 2008 en juli 2009). Op 1 juli 2009 waren er ongeveer 120 miljoen vaste breedbandlijnen in de EU waarvan 11,5 miljoen nieuwe lijnen sedert juli 2008.  Bij de invoering van breedband  staan Denemarken en Nederland bovenaan de wereldranglijst; bijna 40% van de bevolking beschikt hier over een breedbandaansluiting, maar de groei verloopt nu minder snel omdat het verzadigingspunt bijna is bereikt. Negen EU-landen ( Denemarken 37,3%, Nederland 36,2%, Zweden 31,3%, Finland 30,7%, Luxemburg 28,8%, het Verenigd Koninkrijk 28,4%, Frankrijk 27,7%, Duitsland 27,5% en nu ook België 27,5% ) hebben een percentage dat boven dat van de Verenigde Staten ligt, waar de penetratiegraad van breedbandverbindingen 25,8% bedraagt en nu volgens   OESO-statistieken van mei 2009   trager stijgt. De groei in Luxemburg (+18,3%) en Portugal (+11,7%) was in 2009 sterker dan in 2008.  Het gemiddelde marktaandeel van de gevestigde telecommunicatie-exploitanten in de EU is stabiel en bedraagt ongeveer 45% (Cyprus kent het hoogste percentage, 80%, gevolgd door zowel Luxemburg als Finland met 67% en het VK is hekkensluiter met 27%). De controle van gevestigde exploitanten over breedbandmarkten (met inbegrip van wholesalelijnen) laat echter een structurele daling zien die ten goede komt van de concurrentie op het niveau van de de basisinfrastructuur (hoofdzakelijk door de ontbundeling van het aansluitnet die toegang tot het netwerk van derden mogelijk maakt). Volledige ontbundeling van het aansluitnet en gedeelde toegangslijnen vertegenwoordigen 71,4% van de Digital Subscriber Lines (digitale abonneelijnen, DSL) , een stijging ten opzichte van de 65,2% van een jaar geleden. De stijging van het aantal ontbundelde aansluitnetten, die weliswaar trager verloopt dan vorig jaar, gaat ten koste van de wederverkoop, een goedkope toegangsvorm voor nieuwkomers, die is geslonken van 18,2% tot 10,6% van het aantal DSL-lijnen sedert 2008. De nieuwkomers op de telecommunicatiemarkt zijn geleidelijk aan meer gaan investeren en hebben bijgedragen aan een meer concurrerende breedbandmarkt.  Uit het verslag van de Commissie blijkt eveneens dat EU-burgers nu kunnen profiteren van een internet met betere kwaliteit en hogere snelheden dan een jaar geleden. 80% van de breedbandlijnen in de EU bieden een snelheid van meer dan 2 Mbps (75% een jaar geleden), snel genoeg om streaming video’s online te bekijken en meer dan 15% biedt meer dan 10 Mbps (een stijging van 10% sedert januari 2009). Dankzij snellere datatransmissie krijgen consumenten over het algemeen een betere en een grotere keuze tegen lagere prijzen per megabit.  Qua technologie blijft Digital Subscriber Line (DSL) de meest verspreide technologie voor toegang tot breedband in Europa met 94 miljoen lijnen. Aansluitingen via glasvezel aan huis (fibre to the home - FTTH) lieten tussen juli 2008 en juli 2009 een stijging zien van 40%, maar vertegenwoordigen momenteel slechts 1,75% van het totale aantal lijnen in Europa omdat deze alleen in een handvol landen beschikbaar is: Letland heeft het grootste aandeel glasvezellijnen van het totaal aantal breedbandlijnen, gevolgd door Zweden dat het grootste aantal glasvezellijnen telt. Toegang tot breedband  op basis van mobiele technologieën (waarbij mobiel internet bijvoorbeeld mogelijk wordt via laptops ) neemt met name een hoge vlucht in Oostenrijk (13,8%), Zweden (12,6%), Portugal (10,8%) en Ierland (8,3%). De mobiele breedbandpenetratie in Europa bedraagt momenteel 4,2%, een stijging van 54% sedert januari 2009. Achtergrond  De beschikbaarheid van breedband is een belangrijke indicator van de ontwikkeling van informatie- en communicatietechnologieën (   IP/08/1422   ). De Commissie brengt tweemaal per jaar een verslag uit over de ontwikkeling van breedbandmarkten in de EU met gegevens die door de lidstaten zijn gevalideerd. (   IP/08/1831   ).  Dit verslag kan worden geraadpleegd op :    http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
