IP/09/674
Brussel, 29 april 2009Loonbeleid in de financiële sector:
Commissie legt beginselen vast voor de beloning van risiconemend personeel in
financiële instellingenDe Europese Commissie heeft haar goedkeuring
gehecht aan een aanbeveling over beloningen in de sector van de financiële
diensten. Zij beveelt aan dat lidstaten erop toezien dat financiële
instellingen een beloningsbeleid hebben voor risiconemend personeel. Dit beleid
dient in overeenstemming te zijn met en bij te dragen aan een deugdelijke en
doeltreffende risicobeheersing. De aanbeveling bevat richtsnoeren voor de
structuur van het beloningsbeleid, de opstelling en uitvoering van het
beloningsbeleid en de rol van toezichthoudende autoriteiten in het toezicht op
het beloningsbeleid van financiële instellingen. De Commissie heeft
daarnaast ook een aanbeveling over bestuurdersbeloningen aangenomen (zie IP/09/673).
De heer Charlie McCreevy, het Commissielid bevoegd voor interne markt, heeft
het volgende verklaard: "Tot nu toe zijn er veel te veel verkeerd gerichte
beloningsprikkels in de financiële sector geweest. Het is onverstandig en
ongezond dat bonussen het nemen van buitensporige risico's voor winsten op korte
termijn aanmoedigen. De G20 is overeengekomen dat de strikte nieuwe beginselen
van de FSF over beloningsregelingen moeten worden toegepast. De Commissie neemt
hierbij het voortouw. Bonussen moeten worden afgestemd op de winstgevendheid van
de onderneming op lange termijn. De beloning moet uiteraard wel op de prestatie
gebaseerd blijven, maar de prestatiecriteria moeten gecorrigeerd zijn voor het
risico en rekening houden met de kosten van het kapitaal en de vereiste
liquiditeit. De verantwoordelijkheid voor het uitstippelen en controleren van
het beloningsbeleid moet bij de raad van bestuur blijven berusten en mag niet
aan het hoger management worden gedelegeerd. Ook toezichthoudende autoriteiten
moeten een grotere rol gaan spelen in het toetsen van beloningspraktijken om
goede beloningspraktijken in financiële instellingen in de hand te
werken".
In de aanbeveling wordt de lidstaten gevraagd maatregelen te treffen op de
volgende vier gebieden:Structuur van het beloningsbeleid: het beloningsbeleid voor
risiconemend personeel dient in overeenstemming te zijn met en bij te dragen aan
een deugdelijke en doeltreffende risicobeheersing. Daartoe dienen
financiële instellingen te streven naar een evenwichtige verdeling tussen
de vaste beloning en de bonus. De betaling van het grootste deel van de bonus
moet worden uitgesteld om rekening te houden met de risico's die over de gehele
bedrijfscyclus verbonden zijn aan de prestatie waarop de bonus betrekking heeft.
De prestatie dient bij voorkeur te worden moeten beoordeeld in het licht van de
prestatie op langere termijn van financiële instellingen. Bij de
beoordeling van de onderliggende prestatie dient tevens een correctie te worden
ingebouwd voor het risico, de kosten van het kapitaal en de vereiste
liquiditeit. Financiële instellingen moeten ook in staat zijn reeds
betaalde bonussen terug te vorderen wanneer achteraf blijkt dat gegevens
kennelijk onjuist zijn voorgesteld (clawback).
Governance: het beloningsbeleid moet intern transparant, duidelijk en
degelijk gedocumenteerd zijn en maatregelen ter voorkoming van
belangenconflicten omvatten. De raad van bestuur dient verantwoordelijk te zijn
voor de uitvoering van het beloningsbeleid van de gehele financiële
instelling, waarbij er sprake moet zijn van een passende betrokkenheid van
interne controlefuncties, personeelsdiensten en deskundigen. De leden van de
raad van bestuur en andere personeelsleden die bij de opstelling en de
uitvoering van het beloningsbeleid betrokken zijn, moeten onafhankelijk
zijn.
Openbaarmaking: het beloningsbeleid moet op passende wijze aan de
belanghebbenden worden bekendgemaakt. De bekendmaking moet op een duidelijke en
begrijpelijke wijze plaatsvinden en de bekendgemaakte informatie dient de
kernelementen van het beloningsbeleid en van de opzet en uitvoering ervan te
bevatten.
Toezicht: toezichthouders dienen er zich, met behulp van de
toezichtinstrumenten waarover zij beschikken, van te vergewissen dat
financiële instellingen de beginselen betreffende een deugdelijk
beloningsbeleid zoveel mogelijk toepassen en een beloningsbeleid voeren dat in
overeenstemming is met een doeltreffende risicobeheersing. Wat de kwestie van de
evenredigheid betreft, dienen toezichthouders rekening te houden met de aard en
de omvang van de financiële instelling, alsook met de complexiteit van haar
activiteiten wanneer zij toetsen of de instelling de beginselen inzake een
deugdelijk beloningsbeleid in acht neemt.De aanbeveling houdt
rekening met de reeds door verscheidene lidstaten geleverde inspanningen en is
erop gericht deze ontwikkelingen te stimuleren door optimale werkwijzen op te
sporen teneinde een grotere convergentie binnen de EU te bewerkstelligen. De
aanbeveling bestrijkt alle sectoren van de financiële diensten om eventuele
achterpoortjes en concurrentieverstoringen tussen verschillende sectoren en
financiële instellingen te vermijden. De beginselen zijn van toepassing op
alle categorieën personeel dat beroepsactiviteiten uitoefent die
belangrijke gevolgen hebben voor het risicoprofiel van de financiële
instelling.
Als follow-up van de aanbeveling zullen wetgevingsvoorstellen worden
ingediend om de beloningsregelingen binnen de werkingssfeer van het
prudentiële toezicht te brengen. In juni zal de Commissie immers met
voorstellen tot wijziging van de Kapitaalvereistenrichtlijn komen om ervoor te
zorgen dat het toetsingsvermogen op adequate wijze de risico’s dekt die
inherent zijn aan de handelsportefeuille, securitisatieposities en het
beloningsbeleid van banken.
Na een jaar zal de Commissie beide aanbevelingen in het licht van de opgedane
ervaring en de uitkomst van de voormelde monitoring onderzoeken en met een
evaluatieverslag over de toepassing door de lidstaten van beide aanbevelingen
komen.
De volledige tekst van de aanbeveling is te vinden op:
http://ec.europa.eu/internal_market/company/directors-remun/index_en.htm
MEM0/09/212
