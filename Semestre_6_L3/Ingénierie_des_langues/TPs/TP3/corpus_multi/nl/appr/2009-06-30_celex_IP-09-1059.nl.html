IP/ 09/1059  Brussel, 30 juni 2009 Daar is de kromme komkommer weer: vanaf 1 juli weer groenten en fruit met een bizarre vorm in de winkelrekken  De EU‑regels voor vorm en grootte van een groot aantal soorten groenten en fruit behoren vanaf morgen tot het verleden. De specifieke handelsnormen voor 26 soorten groenten en fruit worden dan namelijk ingetrokken. Het initiatief van de Commissie om deze normen naar de prullenmand te verwijzen is een goed voorbeeld van haar streven naar stroomlijning en vereenvoudiging van de EU‑regels en naar het verminderen van de administratieve rompslomp. Voor tien soorten groenten en fruit, waaronder appelen, aardbeien en tomaten, blijven de handelsnormen bestaan. Maar zelfs voor die tien mogen de lidstaten voor het eerst toestaan dat producten worden verkocht die niet aan de normen voldoen, zolang uit de etikettering maar duidelijk blijkt dat het niet gaat om producten van de klassen "extra", "I" of “II". Met andere woorden, op grond van de nieuwe regels mogen de nationale autoriteiten de verkoop van alle soorten groenten en fruit toestaan, ongeacht grootte en vorm.  "Vanaf 1 juli zijn de kromme komkommer en de wrattige wortel weer helemaal terug", aldus Mariann Fischer Boel, Commissaris voor landbouw en plattelandsontwikkeling. "Maar, alle gekheid op een stokje: dit concrete voorbeeld illustreert duidelijk dat het ons menens is met het decimeren van de administratieve rompslomp. Dit soort dingen hoeft niet op EU‑niveau te worden vastgelegd. De markt regelt dat zelf veel beter. Dankzij deze veranderingen zal de consument vrij kunnen kiezen uit een zo groot mogelijk assortiment producten. Het gaat niet aan om producten waar absoluut niets mis mee is, weg te gooien enkel en alleen omdat zij niet de juiste grootte of vorm hebben." Bij de in 2007 gevoerde onderhandelingen over de gemeenschappelijke marktordening voor groenten en fruit heeft de Commissie zich ertoe verbonden onnodige administratieve beslommeringen drastisch te verminderen, onder meer door het mes te zetten in de handelsnormen voor groenten en fruit. Vanaf morgen worden de normen voor 26 producten ingetrokken: abrikozen, artisjokken, asperges, aubergines, avocado's, bonen, spruitkool, wortelen, bloemkolen, kersen, courgettes, komkommers, champignons, knoflook, ongedopte hazelnoten, sluitkool, prei, meloenen, uien, erwten, pruimen, bleekselderij, spinazie, walnoten in de dop, watermeloenen en witlof. Voor tien producten, die 75 % uitmaken van de waarde van de EU‑handel, blijven specifieke handelsnormen van toepassing: appelen, citrusvruchten, kiwi's, sla, perziken en nectarines, peren, aardbeien, paprika's, tafeldruiven en tomaten. Maar ook voor deze producten mogen de lidstaten toestaan dat van de normen wordt afgeweken, indien bij de verkoop in de winkel een aangepast etiket is aangebracht. In de praktijk komt een en ander erop neer dat een appel die niet aan de norm voldoet, toch in de winkel mag worden verkocht op voorwaarde dat op het etiket de vermelding "voor verwerking bestemd product" of een soortgelijke vermelding is aangebracht.
