IP/09/1685  Brussel, 9 november 2009  EU herdenkt val Berlijnse Muur met dominospektakel Vandaag zijn de voorzitters van de Europese Commissie en het Europees Parlement, staatshoofden en regeringsleiders, alsmede honderdduizenden burgers bijeen om te vieren dat 20 jaar geleden de Berlijnse Muur viel, een unieke gebeurtenis in de moderne geschiedenis en een mijlpaal voor de Europese integratie.  Voorzitter Barroso, die vanavond aan het officiële “Festival of Freedom” voor de Brandenburger Tor deelneemt, zei: “De val van de Berlijnse Muur staat niet alleen voor de ineenstorting van het totalitarisme in Midden- en Oost-Europa, maar is tegelijk een indrukwekkend symbool van de hereniging van Duitsland en van heel Europa. 9 november 1989 was een dag waarop alles mogelijk leek en die in het teken stond van blijdschap, een verlangen naar vrijheid en de gedachte aan een vreedzame revolutie. Een waarlijk historische dag, die mij in veel opzichten deed denken aan de Portugese revolutie van 1974, die ik als 18-jarige student meemaakte.”  “1989 was een jaar dat Europa veranderde en de val van de Berlijnse Muur was een van de markantste symbolen van onze tijd”, aldus Margot Wallström, vicevoorzitter van de Europese Commissie, belast met interinstitutionele betrekkingen en communicatiestrategie.   Onder de leuze “Europa, ongedeeld en vrij” heeft de Europese Commissie het hele jaar door tal van acties en evenementen op nationaal en EU-niveau georganiseerd om de val van het IJzeren Gordijn te herdenken. Vanavond zullen zich naar verwachting honderdduizenden mensen in Berlijn verzamelen om de viering van de val van de Berlijnse Muur bij te wonen. Commissievoorzitter José Manuel Barroso zal daarbij zijn en het publiek kort toespreken.  Hoogtepunt van het “Fest ival of Freedom” is een artistiek project dat het domino-effect van de gebeurtenissen in 1989 nabootst. Ter gelegenheid van de herdenkingsceremonie, die wordt georganiseerd door de stad Berlijn met medewerking van het directoraat-generaal Communicatie van de Commissie en de vertegenwoordiging van de Commissie in Berlijn, zal een rij van 1000 reuzedominostenen, die over een lengte van 1,2 km staan opgesteld op de vroegere plaats van de Berlijnse Muur tussen Checkpoint Charlie en de Rijksdag, aan het vallen worden gebracht zoals de muur 20 jaar geleden. De symbolische dominostenen zijn in de hele wereld beschilderd, voornamelijk door schoolkinderen maar ook door verscheidene publieke figuren, waaronder Commissievoorzitter Barroso en de voorzitter van het Europees Parlement, Jerzy Buzek, die de dominostenen in Berlijn mee zullen omgooien.  Voor meer informatie:    www.europa1989-2009.eu      http://www.mauerfall09.de/en/home.html
