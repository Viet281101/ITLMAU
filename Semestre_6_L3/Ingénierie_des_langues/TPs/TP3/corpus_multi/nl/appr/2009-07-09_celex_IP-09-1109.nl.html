IP/09/ 1109  Brussel, 9 juli 2009  "Wees gezond, wees jezelf" – Een initiatief van de Europese Commissie voor de gezondheid van jongeren   Het initiatief dat Europees commissaris voor Gezondheid, Androulla Vassiliou, vandaag lanceert, moet jongeren actiever bij de ontwikkeling van het EU-gezondheidsbeleid betrekken. Het initiatief gaat van start met een conferentie over jongeren en gezondheid in Brussel op 9 en 10 juli 2009. Meer dan 200 jongeren van 18 tot 25 jaar van overal uit Europa zullen beleidsmakers en gezondheidsorganisaties ontmoeten om te debatteren over belangrijke gezondheidsthema's, zoals alcohol-, tabaks- en drugsgebruik, lichaamsbeweging en mentale gezondheid. Ook thema's die zijdelings verband houden met de gezondheid van jongeren, zoals de financiële crisis, ongelijkheden op gezondheidsgebied, onderwijs en de rol van de media, zullen aan bod komen. Deze conferentie wordt gezamenlijk met het Europees Jeugdforum georganiseerd. Er is ook een meertalige website op het volksgezondheidsportaal van de EU, met een blog waar jongeren hun mening over gezondheid kwijt kunnen.  Sprekers op de conferentie zijn onder meer H.K.H. Prinses Laurentien van Nederland, de Franse hoge vertegenwoordiger voor de Jeugd, Martin Hirsch, de regionale ondervoorzitter voor Europa van de Wereldgezondheidsorganisatie, Nata Menabde, en de voorzitter van het Europees Jeugdforum, Tine Radinja. Tijdens alle sessies zullen jongeren het woord nemen. De hele conferentie zal via webstreaming te volgen zijn om een breder publiek te bereiken.  Europees commissaris voor Gezondheid, Androulla Vassiliou, verklaarde: "Hoewel de Europese jongeren gezonder zijn dan ooit, zijn er verontrustende tekenen dat al te veel jongeren door hun gedrag op lange termijn hun kansen op een gezond en productief leven beperken en dus hun toekomst in gevaar brengen. Ik wil de jongeren van vandaag ertoe motiveren op hun gezondheid te letten, met beleidsmakers te spreken en duidelijke standpunten over gezondheidsthema's in te nemen."  Dit zijn de doelstellingen van het initiatief voor de gezondheid van jongeren:     jongeren nauwer betrekken bij het EU-gezondheidsbeleid;    jongerenpartnerschappen in het besluitvormingsproces versterken;   andere sectoren uit andere EU-beleidsgebieden en op nationaal niveau betrekken bij de implementatie van preventieprogramma's voor jongeren;    de activiteiten van de lidstaten wat de gezondheid van jongeren betreft ondersteunen.     Uit de resultaten van een enquête door Generation Europe blijkt dat 52% van de respondenten geen weet had van het bestaan van op jongeren gericht EU-gezondheidsbeleid. Er is dus grote behoefte aan dit initiatief. Wanneer jongeren werd gevraagd hoe zij denken tot de beleidsvorming te kunnen bijdragen, vroeg 41% om meer direct contact met beleidsmakers, terwijl 40% beter aangepaste communicatiekanalen voorstelde. Website: "Wees gezond, wees jezelf"  Een van de onderdelen van het initiatief van de Commissie is de website in 22 talen "   Wees gezond, wees jezelf   ", die toegankelijk is via het volksgezondheidsportaal van de EU. De website bestaat uit drie delen: een pagina over de conferentie, een pagina over de wedstrijd en een blog met getuigenissen, die door het Europees Jeugdforum wordt gemodereerd.  De winnaars van de foto-, video- en tekenwedstrijd zullen tijdens de conferentie op 9 juli worden bekendgemaakt.  Achtergrond  De EU heeft al eerder specifieke acties ontwikkeld in samenwerking met jongeren. Via het Jeugdforum hebben jongeren bijvoorbeeld een bijdrage geleverd tot de EU-campagnes "Help" ter preventie van roken, door een jeugdmanifest te schrijven waarin zij hun mening geven over passende maatregelen om de schadelijke gevolgen van roken te voorkomen. Jongeren zijn ook een doelgroep van tal van acties ter bevordering van de gezondheid die door leden van het EU-actieplatform op het gebied van eetgewoonten, lichaamsbeweging en gezondheid worden genomen. Het initiatief voor de gezondheid van jongeren heeft tot doel op deze acties voort te bouwen. Meer informatie:    over het initiatief voor de gezondheid van jongeren, de conferentie en achtergrondverslagen, zie de website "Wees gezond, wees jezelf":   http://health.europa.eu/youth      over het Europees Jeugdforum:   http://www.youthforum.org/      over de website van DG SANCO over gezondheidsdeterminanten:    http://ec.europa.eu/health/ph_determinants/healthdeterminants_nl.htm        MEMO/09/     326
