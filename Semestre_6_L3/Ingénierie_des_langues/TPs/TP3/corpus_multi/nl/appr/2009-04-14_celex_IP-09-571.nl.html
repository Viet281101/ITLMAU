IP/09/571
Brussel, 14 april 2009“Privacy burgers prioriteit in
digitale tijdperk”, zegt EU-Commissaris RedingIn een video die sinds deze morgen op haar website
staat, zegt Viviane Reding, EU-commissaris voor Informatiemaatschappij en media,
dat de Europeanen het recht moeten hebben om zelf te bepalen hoe hun
persoonsgegevens worden gebruikt en dat de Commissie altijd actie zal ondernemen
wanneer EU-lidstaten er niet voor zorgen dat dit recht bij nieuwe
technologieën, zoals reclame op basis van internetgedrag
(“behavioural advertising”), “RFID-smart chips” (chips
die radiofrequentie-identificatie mogelijk maken) of online sociale netwerken,
wordt nageleefd. 
“De Europeanen moeten het recht hebben zelf te bepalen hoe hun
persoonsgegevens worden gebruikt”, aldus Viviane Reding,
EU-commissaris voor Informatiemaatschappij en media, bij haar aankondiging dat
de Commissie klaar staat om op verschillende fronten actie te ondernemen om dit
recht te verdedigen, aangezien het door de jongste technologieën steeds
makkelijker wordt persoonsgegevens te gebruiken en te misbruiken. Ze waarschuwde
dat de EU actie zal ondernemen wanneer de lidstaten nalaten EU-regels toe te
passen die de privacy beschermen en die bepalen dat iemand uitdrukkelijk
toestemming moet geven voordat zijn of haar persoonsgegevens mogen worden
verwerkt.
“De Europese privacyregels zijn glashelder: persoonsgegevens mogen
alleen worden gebruikt met voorafgaande toestemming door de betrokkene. Aan dit
basisprincipe valt niet te tornen en we mogen niet toestaan dat alle
informatieverkeer in de gaten wordt gehouden en opgeslagen, alleen maar omdat
dat op den duur misschien leidt tot “relevantere” reclame. Ik zal
niet nalaten actie te ondernemen tegen lidstaten die deze plicht niet
nakomen,” zei Commissaris Reding in haar videoboodschap. 
Viviane Reding heeft er ook tegen gewaarschuwd dat Radio Frequency
IDentification (RFID) – radiofrequentie-identificatie, de
“smart-chips” die in producten worden ingebouwd en radiosignalen
uitzenden – hun economische potentieel alleen zullen waarmaken
“als zij door de consument en niet op de consument worden
toegepast. Geen enkele Europeaan moet rondlopen met chips in zijn apparaten
zonder precies te weten waarvoor ze worden gebruikt en hij moet de chip te allen
tijde kunnen verwijderen of uitzetten.” 
De Commissaris riep ook de bedrijven die sociale netwerken exploiteren op om
de online-privacybescherming te versterken: “Providers van sociale
netwerken en de gebruikers ervan moeten volgens mij van privacy een prioriteit
maken. Ik ben ervan overtuigd dat in ieder geval de profielen van minderjarigen
automatisch een privékarakter moeten hebben en niet vindbaar mogen zijn
voor internet-zoekmachines. De Europese Commissie heeft socialenetwerksites al
opgeroepen om voorzichtig om te gaan met de profielen van minderjarigen en om
zelfregulering in de sector toe te passen. Als het moet, ben ik echter bereid om
verder te gaan en met nieuwe regels te komen.”
Achtergrond
Op grond van de EU-richtlijn betreffende privacy en elektronische
communicatie moeten de lidstaten van de EU het vertrouwelijke karakter van de
communicatie garanderen, door illegaal onderscheppen en controleren te
verbieden, tenzij de betrokken gebruikers daarin hebben toegestemd (artikel 5,
lid 1, van Richtlijn
2002/58/EG). In de EU-richtlijn betreffende gegevensbescherming is bepaald
dat een persoon uit vrije wil specifieke toestemming moet geven en moet worden
geïnformeerd voordat zijn of haar persoonsgegevens worden verwerkt (artikel
2, onder h), van Richtlijn
95/46/EG). 
In
februari heeft de Commissie een overeenkomst
tot stand gebracht tussen 17 grote socialenetwerkbedrijven om de privacy van met
name minderjarigen op socialenetwerksites beter te beschermen (IP/09/232).
De betrokken bedrijven hebben in deze overeenkomst erkend verantwoordelijk te
zijn voor de veiligheid van kinderen en zij hebben zich ertoe verbonden de
gebruikers in staat te stellen en te stimuleren om hun persoonsgegevens en
privacy veilig te stellen. Later deze maand zullen zij de Commissie over hun
individuele veiligheidsbeleid informeren, alsmede over de manier waarop zij de
principes van de overeenkomst in de praktijk zullen brengen.De videoboodschap van Commissaris Reding is toegankelijk via:
http://ec.europa.eu/commission_barroso/reding/video/index_en.htm
