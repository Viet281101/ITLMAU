IP/09/67
Brussel, 19 januari 2009Tussentijdse prognoses voor 2009-2010:
scherpere neergang maar groei keert terug vóór eind
2009Verwacht wordt dat het bbp in de Europese Unie in
2009 met circa 1,8% zal krimpen en dat de groei vervolgens een bescheiden
herstel zal vertonen tot 0,5% in 2010. Deze ontwikkeling is toe te schrijven aan
het effect op de reële economie van de verhevigde financiële crisis,
de daaruit voortvloeiende wereldwijde economische neergang (tot uiting komend in
een sterk dalende wereldhandel en industriële productie) en, in sommige
landen, de correcties op de woningmarkt. De overheidsconsumptie en de openbare
investeringen zullen evenwel het nodige soelaas bieden. Ook zal de vermindering
van de inflatoire druk de particuliere consumptie in de hand werken. Dankzij de
discretionaire budgettaire maatregelen die sinds augustus 2008 zijn
aangekondigd, zal het bbp met ongeveer ¾ pp. minder krimpen. Gedurende de
gehele prognoseperiode zal de ernstige economische neergang echter grote
gevolgen hebben voor de werkgelegenheid en de
overheidsfinanciën.
"Dankzij de maatregelen tot stabilisatie van de financiële markten,
de versoepeling van het monetaire beleid en de diverse economische
herstelplannen zullen wij een bodem kunnen leggen onder de verslechtering van de
economie in 2009 en de voorwaarden kunnen scheppen voor een geleidelijk herstel
tijdens het tweede halfjaar. Thans moet er in de eerste plaats op worden
toegezien dat de genomen maatregelen ook effectief werken: er moet worden
gezorgd voor een betere kredietverlening tegen een redelijke rente en de
budgettaire stimuleringspakketten dienen snel ten uitvoer te worden gelegd om de
investeringen en de particuliere consumptie te stimuleren. Om het vertrouwen te
bevorderen, is het voorts van cruciaal belang dat de lidstaten zich er
uitdrukkelijk toe verbinden de verslechtering van de overheidsfinanciën om
te buigen zodra de normale economische tijden terugkeren, zodat de houdbaarheid
van de overheidsfinanciën op middellange à lange termijn gevrijwaard
blijft", aldus Joaquín Almunia, het Commissielid bevoegd voor
economische en monetaire zaken.
Volgens de vervroegde tussentijdse prognoses die vandaag zijn
bekendgemaakt[1], is de
economische groei in zowel de EU als het eurogebied vertraagd van iets minder
dan 3% in 2007 tot circa 1% in 2008. In 2009 zal het reële bbp naar
verwachting sterk teruglopen, namelijk met ongeveer 1,8% in de EU en met 1,9% in
het eurogebied, waarna het in 2010 wederom met ongeveer ½% zal
toenemen.
Wereldeconomie komt dit jaar in een recessie terecht
Aangenomen wordt dat de wereldwijde economische activiteit in het laatste
kwartaal van 2008 fors is vertraagd. Uit de verslechtering van onder meer
recente conjunctuurgegevens en binnenkomende orders blijkt dat deze verzwakking
op korte termijn wellicht zal aanhouden. Verwacht wordt dat de economische
neergang algemeen voelbaar zal zijn en alsmaar sterker wordende negatieve
overloopeffecten zal sorteren op de economieën van de opkomende markten.
Voor 2009 als geheel wordt uitgegaan van een vertraging van de mondiale
bbp-groei tot 0,5% (tegen 3,3% in 2008 en het uitzonderlijk hoge gemiddelde van
5% in de periode 2004-2007). Vanaf de tweede helft van 2009 zal de mondiale
groei naar verwachting een geleidelijke maar bescheiden toename te zien geven
naarmate de situatie op de financiële markten verbetert en het effect van
de versoepeling van het macro-economische beleid (niet in de laatste plaats in
de Verenigde Staten) voelbaar wordt. Al bij al wordt voor 2010 een mondiale
bbp-groei van ongeveer 2¾% voorspeld.
Ook de EU-economie wordt zwaar getroffen
In het derde kwartaal van 2008 is het bbp in zowel het eurogebied als de EU
met 0,2% gekrompen. Dit houdt in dat het eurogebied in zijn eerste technische
recessie is terechtgekomen, aangezien het bbp voor het tweede kwartaal op rij is
afgenomen. In het licht van verder tegenvallende enquêtegegevens in alle
sectoren en landen en de uitgesproken verslechtering van andere voorlopende
indicatoren tijdens het vierde kwartaal, ziet het er naar uit dat het bbp
gedurende het gehele eerste halfjaar van 2009 verder zal krimpen. Verwacht wordt
dat de economische neergang vrijwel alle landen zal treffen naarmate de
financiële crisis, de mondiale conjunctuurverslechtering en, in sommige
lidstaten, ook de inzakkende woningmarkt hun tol eisen. Van de daling van zowel
de particuliere als de netto buitenlandse vraag zal naar verwachting een
aanzienlijk neerwaarts effect uitgaan op de bbp-groei, waarbij alleen de
overheidsconsumptie en de openbare investeringen enig tegenwicht bieden.
Vooral de particuliere investeringen, die een belangrijke drijvende kracht
achter de conjuncturele opleving vormden, zullen een plotselinge vertraging te
zien geven als gevolg van een scherpe daling van de bezettingsgraad van het
productievermogen, een versombering van de economische vooruitzichten en
striktere financieringsvoorwaarden.
Oplopende werkloosheid en overheidstekorten
In 2008 begon de arbeidsmarktsituatie in de meeste lidstaten te
verslechteren. Verwacht wordt dan ook dat de werkgelegenheid, die met een zekere
vertraging op veranderingen in de bbp-groei reageert, dit jaar een negatieve
groei zal vertonen: in de EU zouden 3½ miljoen banen verloren gaan. In het
licht daarvan wordt voorspeld dat de werkloosheid in 2009 zal toenemen tot
8¾% in de EU (en 9¼% in het eurogebied) en in 2010 verder zal
oplopen.
De minder gunstige vooruitzichten zullen naar verwachting ook niet zonder
gevolgen blijven voor de openbare financiën, die tevens te lijden hebben
onder het wegvallen van inkomstenmeevallers uit het verleden, een veelal minder
fiscale inkomsten genererende groei en het effect van de verregaande
discretionaire maatregelen die de lidstaten hebben genomen en/of aangekondigd
(bij het afsluiten van de prognoses werd aangenomen dat dit effect in de EU in
2009 ongeveer 1% van het bbp zou bedragen). Daarom wordt verwacht dat het
nominale tekort in de EU dit jaar ruimschoots zal verdubbelen tot 4½% in
2009 (en in het eurogebied zal toenemen van circa 1¾% tot 4%).
Inflatie zal naar verwachting snel teruglopen
De inflatiedruk neemt snel af. De krachtige toename van de
grondstoffenprijzen, die ertoe leidde dat de inflatie in de zomer van 2008 een
piek bereikte, is abrupt omgeslagen onder invloed van zowel snel versomberende
groeivooruitzichten voor de EU en de wereldeconomie als verslechterende
arbeidsmarktsituaties. Deze factoren droegen bij tot een aanzienlijke
neerwaartse bijstelling van de inflatievooruitzichten ten opzichte van de
najaarsprognoses. Thans wordt ervan uitgegaan dat de consumentenprijsinflatie
zal dalen van 3,7% in 2008 in the EU (3,3% in het eurogebied) tot ongeveer 1,2%
in 2009 (1,0% in het eurogebied) en iets minder dan 2% in 2010 in beide
zones.
Momenteel is de situatie zeer onzeker
Deze prognoses zijn wederom met uitzonderlijk grote onzekerheden omgeven, nu
de wereldeconomie met de ernstigste crisis sedert de tweede wereldoorlog wordt
geconfronteerd. De risico's voor de groeivooruitzichten houden elkaar in
evenwicht. Als neerwaartse risico's kunnen de gevolgen van de financiële
crisis (onder meer voor de woningsector) en de sterk negatieve wisselwerking
tussen de financiële en reële sectoren van de economie worden genoemd.
Daar staat tegenover dat de groei hoger kan uitvallen dan voorspeld als
bijvoorbeeld de budgettaire maatregelen tot een sneller vertrouwensherstel bij
investeerders en consumenten leiden dan verwacht. Ook de risico's voor de
inflatievooruitzichten lijken elkaar in evenwicht te houden, gezien de
ontwikkeling van de grondstoffenprijzen en de mondiale verslechtering van de
economische vooruitzichten.
Een meer gedetailleerd verslag is beschikbaar op:http://ec.europa.eu/economy_finance/thematic_articles/article13727_en.htm
[ De tabellen en grafieken zijn beschikbaar in PDF en WORD PROCESSED ]
[ De tabellen en grafieken zijn beschikbaar in PDF en WORD PROCESSED ]
[ De tabellen en grafieken zijn beschikbaar in PDF en WORD PROCESSED ]
[ De tabellen en grafieken zijn beschikbaar in PDF en WORD PROCESSED ]
[1] De tussentijdse
prognoses van de Commissie worden doorgaans in februari bekendgemaakt en hebben
gewoonlijk alleen betrekking op de inflatie en de groei in de grootste zeven
economieën van de EU tijdens het lopende jaar. De voorliggende prognoses
gelijken meer op de voorjaars- en najaarsprognoses. Dit komt doordat zich sinds
het najaar een uitzonderlijk snelle verslechtering van de economische situatie
en vooruitzichten heeft voorgedaan, waarmee rekening dient te wordt gehouden in
het kader van de jaarlijkse beoordeling van de stabiliteits- en
convergentieprogramma's van de lidstaten.
