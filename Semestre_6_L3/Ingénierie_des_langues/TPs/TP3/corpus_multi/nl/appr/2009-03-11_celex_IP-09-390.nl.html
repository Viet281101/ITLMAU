IP/09/390
Brussel, 11 maart 2009Maritieme veiligheid: voor een betere
preventie van maritieme ongevallenIngevolge het in het kader van de
bemiddelingsprocedure in december jongstleden tot stand gekomen akkoord heeft
het Europees Parlement na de Raad vandaag, 11 maart 2009, zijn definitieve
goedkeuring gehecht aan het derde pakket maatregelen voor de maritieme
veiligheid. 
“Ik ben bijzonder tevreden over het akkoord dat tussen het Parlement en
de Raad tot stand is gekomen. Het is een grote stap vooruit in de richting van
een betere preventie van maritieme ongevallen en een grotere
verantwoordelijkheid van alle actoren van de sector”, aldus vicevoorzitter
Tajani. “Dit pakket completeert en actualiseert de bestaande Europese
wetgeving en vormt een krachtig antwoord op de groeiende bezorgdheid van onze
burgers”, voegde hij eraan toe.
Hiermee beschikt de Europese Unie over een totaal vernieuwd systeem voor
controle op schepen in havens. Het maakt een systematische en frequentere
inspectie van risicoschepen mogelijk. Het doet ook het middel aan de hand om de
gevaarlijkste schepen definitief de toegang tot Europese havens te
ontzeggen.
De regels voor verlening van de Europese erkenning aan de instellingen die
namens de lidstaten schepen mogen certificeren, zullen het mogelijk maken betere
prestaties te leveren. De classificatiebureaus worden ertoe aangezet volgens de
strengste regels van het vak te werken. Een stelsel van financiële sancties
enerzijds en een certificeringsinstantie voor hun systemen voor
kwaliteitscontrole anderzijds helpen hen daarbij.
De instrumenten voor het volgen van het verkeer langs de Europese kusten zijn
geperfectioneerd. De elektronische uitwisseling van maritieme gegevens tussen de
lidstaten verloopt voortaan volledig via het SafeSeaNet-systeem. Er komt een
Europees centrum voor het volgen van schepen over lange afstand. Vissersschepen
zijn beter beschermd tegen aanvaringen. Beslissingen om schepen in nood een
veilige haven aan te bieden, worden onafhankelijk genomen.
Ook onderzoeken na een ongeval zullen in volle onafhankelijkheid worden
gehouden. Het volgen van een gemeenschappelijke onderzoeksmethode en de
samenstelling van een betrouwbare databank zullen tot feedback leiden die van
onschatbare waarde is om in de toekomst ongevallen te voorkomen.
Voor de preventie is ook en allereerst het optreden van de
vlaggenstaatinstanties belangrijk. Zij moeten volgens het door de Internationale
Maritieme Organisatie goedgekeurde model worden gecontroleerd en over een
kwaliteitscertificaat beschikken.
Alle schepen die Europese havens aandoen, moeten verplicht verzekerd zijn en
de verzekeringsdekking moet op hetzelfde niveau zijn als de hoogste plafonds van
de aansprakelijkheidsbeperking, namelijk die van het Verdrag van de
Internationale Maritieme Organisatie over de beperking van de aansprakelijkheid
van scheepseigenaars (LMMC) van 1996. Ook al valt vandaag maar 20% van de
wereldvloot onder dat verdrag, toch moeten alle schepen die onze havens aanlopen
zich aan die regel houden.
Ten slotte wordt de aansprakelijkheids- en verzekeringsregeling waarin een in
het kader van de Internationale Maritieme Organisatie goedgekeurd internationaal
verdrag (het Verdrag van Athene betreffende schade aan reizigers) voorziet, in
het Europese recht opgenomen. Dit houdt in dat over uiterlijk 4 jaar alle
burgers bij internationale reizen op voldoende en identieke wijze zijn
beschermd. Bovendien wordt deze bescherming geleidelijk aan tot reizen binnen
hetzelfde land uitgebreid.
Zie ook de memo’s MEMO/09/105
