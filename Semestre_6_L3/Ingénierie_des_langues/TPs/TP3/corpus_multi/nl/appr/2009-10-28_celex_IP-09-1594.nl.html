IP/09/1594 Brussel, 28 oktober 2009 Commissie slaagt erin controle over structuurfondsen te verbeteren  De Europese Commissie heeft vandaag een voortgangsverslag goedgekeurd over de uitvoering van haar actieplan om het gezamenlijke beheer van de structuurfondsen en het Cohesiefonds van de EU te verbeteren. Het verslag is gepresenteerd door de commissarissen Paweł Samecki (Regionaal beleid) and Vladimir Špidla (Werkgelegenheid, sociale zaken en gelijke kansen). Het beschrijft de maatregelen die zijn genomen om de financiële controles in de lidstaten te verbeteren en fouten te vermijden die kunnen leiden tot onjuiste betalingsaanvragen met betrekking tot de EU‑begroting.  Paweł Samecki, commissaris voor Regionaal beleid, zei er het volgende over: " De Commissie vindt het zeer belangrijk dat de beheer- en controlesysteem worden verbeterd. We hebben met de hulp van de lidstaten dit actieplan opgesteld om te zorgen voor een betrouwbare en gedegen certificering van de uitgaven. Dit helpt ons om het foutenpercentage op de lange termijn te verminderen entegelijkertijd het geld van de belastingbetalers te beschermen. Vandaag kunnen we zien dat onze gezamenlijke inspanningen vruchten afwerpen: de Commissie en de lidstaten zijn vastbesloten evenredige actie te ondernemen als fouten aan het licht komen. Ook bij het vereenvoudigen van de financieringsregels maken wij vorderingen ."  Vladimír Špidla, Europees commissaris voor Werkgelegenheid, sociale zaken en gelijke kansen, zei: "De Commissie heeft er samen met de lidstaten hard aan gewerkt om ervoor te zorgen dat het geld van de belastingbetaler efficiënt wordt besteed en dat EU-geld in het belang van de Europese burger wordt gebruikt. Vereenvoudiging is vooral belangrijk voor initiatiefnemers van kleinere projecten. Daarom hebben we een aantal boekhoudkundige vereenvoudigingen ingevoerd voor de rapportering van indirecte kosten aan het begin van de huidige programmeringsperiode. De Commissie heeft het gebruik van deze vereenvoudiging in de praktijk gestimuleerd en ik ben blij dat hiermee goede vorderingen zijn geboekt: de meeste lidstaten hebben de Commissie de afgelopen maanden laten weten dat zij regelingen voor al hun programma's of een deel daarvan hebben geïntroduceerd. Strengere maatregelen om fouten te verminderen  De Commissie heeft op 19 februari 2008 een actieplan van  37 punten goedgekeurd.  Dit was bedoeld als praktisch antwoord op aanbevelingen van het Europees Parlement en de Europese Rekenkamer om de beheer- en controlesystemen in de lidstaten te verbeteren en het risico van fouten in de betalingsverzoeken te verkleinen.  In principe zijn de lidstaten verantwoordelijk voor het opsporen en corrigeren van fouten.  De taak van de Commissie is erop toe te zien dat dit gebeurt.  Het actieplan moet zorgen dat de nationale autoriteiten de subsidiabiliteit van de uitgaven van de structuurfondsen grondig controleren voordat betalingsverzoeken bij de Commissie worden ingediend.  Als deze niet aan de normen voldoen, zijn er strenge maatregelen om de betalingen stop te zetten of geld terug te vorderen door middel van financiële correcties (zie   MEMO/09/481   ). Het vandaag verschenen verslag laat zien dat de hardere maatregelen van de Commissie nu al concrete resultaten opleveren. De Commissie heeft dit jaar tot dusver 629 miljoen euro teruggevorderd en tegen eind 2009 zal daar waarschijnlijk nog een half miljard euro bij komen. Uit het verslag blijkt ook dat de lidstaten steeds vaker hun eigen financiële correcties aanbrengen – dit geeft hun meer vrijheid om betalingsverzoeken voor andere subsidiabele projecten in te dienen. Het actieplan moet de lidstaten ook bijstaan bij het voorbereiden van de afsluiting van de rekeningen voor de programma's van de structuurfondsen van 2000-2006 en ervoor zorgen dat de auditstrategieën en financiële-controlesystemen voor de begrotingsperiode 2007-2013 naar behoren worden gecontroleerd. Vereenvoudiging van de financieringsregels De Commissie en de lidstaten maken goede vorderingen in de vereenvoudiging van de financieringsregels. Fouten zijn vaak het gevolg van complexe regels die niet goed worden begrepen of toegepast. De vereenvoudigingen zijn bedoeld om de bureaucratie te verminderen zonder de financiële controles te verzwakken. Recente wijzigingen zijn bijvoorbeeld maatregelen om het gebruik van forfaitaire betalingen en vaste bedragen toe te staan en zo de administratieve belasting voor de begunstigden te verminderen. De Commissie biedt ook opleiding en begeleiding voor de beheersautoriteiten die de programma's van de structuurfondsen exploiteren. In juni vond een groot seminar in Brussel plaats en later dit jaar staan nog twee cursussen voor nationale auditautoriteiten op het programma. Ter informatie Het EU-cohesiebeleid heeft sinds 2000 ongeveer 600 000 banen helpen creëren. Het beleid investeert 347 miljard euro in de 27 lidstaten in de periode 2007-2013, oftewel 35% van de totale EU-begroting voor die periode (975 miljard euro). Meer informatie over het Europees cohesiebeleid is te vinden op:    http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en   (Europees Sociaal Fonds)
