IP/09/86
Brussel, 21 januari 2009Europese Groep Ethiek (EGE) vraagt Europese
Commissie ethische principes te verankeren in het
landbouwbeleidDe Europese Groep Ethiek heeft vandaag een gesprek
gehad met Mariann Fischer Boel, commissaris voor Landbouw en
plattelandsontwikkeling, en heeft toelichting gegeven bij de belangrijkste
aanbevelingen die zijn vervat in het advies van de groep over de ethische
implicaties van de laatste landbouwtechnologische ontwikkelingen.
Op verzoek van Commissievoorzitter Barroso heeft de EGE in december advies
uitgebracht over de ethische implicaties van de laatste  landbouwtechnologische
ontwikkelingen, dit in het licht van de nieuwe uitdagingen en kansen die zich
aandienen in de Europese landbouw. De groep heeft besloten om zich vooral te
richten op landbouwtechnologieën en methoden voor de primaire productie van
voedsel van plantaardige oorsprong.
Uit het advies blijkt duidelijk dat de EGE zich ervan bewust is dat innovatie
in de landbouw moet worden gestimuleerd, wil men de groeiende wereldbevolking
kunnen blijven voeden. Maar de groep beseft eveneens dat technologieën
alleen geen definitieve oplossing bieden voor de uitdagingen die de moderne
landbouw in de EU en wereldwijd te wachten staan.
De nadruk wordt gelegd op de noodzaak van een geïntegreerde visie en
dito aanpak inzake landbouwtechnologie opdat bij de ethische toetsing van de
implicaties van een nieuwe technologie zowel de productie- als de opslag- en
distributieprocessen in aanmerking worden genomen. De groep beschouwt de
doelstellingen 1) voedselzekerheid, 2) voedselveiligheid en 3) duurzaamheid als
hoogste prioriteiten en basisbeginselen voor elke landbouwtechnologie.
Uitgaande van dit ethische kader doet de EGE in zijn advies ook aanbevelingen
over een groot aantal onderwerpen zoals: de herziening van het gemeenschappelijk
landbouwbeleid van de EU; een effectbeoordeling van landbouwtechnologieën;
het recht op voedsel; duurzame landbouwtechnologieën; voedselveiligheid;
biodiversiteit in de landbouw; instandhouding van de bodemkwaliteit en van de
watervoorziening; biobrandstoffen; genetisch gemodificeerde gewassen; onderzoek
in de landbouwwetenschappen; beleidsvorming in de sector akkerbouw; wereldhandel
in landbouwproducten; intellectuele eigendomsrechten; eerlijke concurrentie en
"verticale monopolies"; voedselprijzen; maatschappelijke aspecten; inspraak van
het publiek; verantwoordelijkheid van de EU-burgers; voedselafvallen, enz.
Achtergrond
De Europese Groep Ethiek (EGE) is een onafhankelijke, pluralistische en
multidisciplinaire instantie, bestaande uit vijftien door de Commissie
aangestelde deskundigen, die tot taak heeft advies uit te brengen over ethische
kwesties.
Het uitgebrachte advies, het volledige persbericht en de ledenlijst kunnen
worden geraadpleegd op de website van de EGE:
http://ec.europa.eu/european_group_ethics/index_en.htm
