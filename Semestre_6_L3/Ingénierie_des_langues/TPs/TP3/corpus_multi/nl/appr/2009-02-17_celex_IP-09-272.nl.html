IP/09/272
Brussel, 17 februari 2009Campagne "Europa voor patiënten":
eerste EU-gezondheidsprijs voor journalisten
geïntroduceerdVandaag introduceert de Europese Commissie de
eerste EU-gezondheidsprijs voor journalisten in de gedrukte media en op
internet. Deze prestigieuze prijs is een belangrijk onderdeel van de campagne
Europa voor patiënten die onlangs van start is gegaan. De prijs is een
blijk van erkenning en een stimulans voor goede gezondheidsjournalistiek in heel
Europa. Het is de bedoeling hiermee het debat over EU-gezondheidsvraagstukken te
stimuleren, met name over de initiatieven in verband met de campagne Europa voor
patiënten.
Androulla Vassiliou, de EU-commissaris voor gezondheid, zei er het volgende
over: "Met deze prijs worden de cruciale rol en verantwoordelijkheid van
journalisten erkend bij het bekendmaken van het gezondheidsbeleid en -acties van
de EU aan de Europese burgers. De initiatieven die deel uitmaken van de campagne
Europa voor patiënten – zoals kankerscreening, veiligheid van
patiënten, orgaandonatie en -transplantatie, gebruik van antibiotica en
grensoverschrijdende gezondheidszorg – zijn zaken die ons allemaal
aangaan, en weerspiegelen de prioriteit van de Commissie om de burger voorop te
stellen. Ik hoop dat deze prijs aanleiding zal zijn voor discussies op
plaatselijk, nationaal en Europees niveau."
Artikelen die tussen 2 juli 2008, de datum waarop het eerste Europa voor
patiënten-initiatief werd goedgekeurd, en de sluitingsdatum, 15 juni 2009,
in de gedrukte media en op internet zijn verschenen, komen in aanmerking.
Journalisten kunnen hun artikelen inzenden met behulp van het online
inschrijvingsformulier op de website van Europa voor patiënten. Op de
website vindt u tevens meer informatie over de regels en voorwaarden.
De selectieprocedure verloopt in twee stappen. Eerst kiest een nationale
jury, die wordt voorgezeten door de Vertegenwoordiging van de Commissie en
bestaat uit twee gezondheidsexperts en twee journalisten, een nationale finalist
uit elke lidstaat. Bij de tweede stap worden de winnaars van de eerste, tweede
en derde prijs uitgekozen. Dit is een taak voor de EU-jury onder voorzitterschap
van de directeur-generaal voor gezondheid en consumenten van de Europese
Commissie, de heer Robert Madelin. Zodra de namen van de leden van de nationale
en de EU-jury vaststaan, worden deze op de website van Europa voor
patiënten bekendgemaakt.
De 27 finalisten worden uitgenodigd voor een mediaseminar over
EU-gezondheidsvraagstukken en voor de officiële prijsuitreiking door
commissaris Vassiliou, die in het najaar van 2009 in Brussel worden gehouden. De
eerste prijs bedraagt 5 000 euro, de tweede 3 000 euro en de derde
2 000 euro. De EU-gezondheidsprijs voor journalisten en de campagne Europa
voor patiënten worden gefinancierd uit het communautaire actieprogramma op
het gebied van gezondheid 2008-2013.
De EU-gezondheidsprijs is bedoeld als jaarlijks terugkerend evenement en zal
op termijn ook betrekking krijgen op de audiovisuele media. Dit is echter mede
afhankelijk van het succes en de ervaringen van dit jaar.
Om een artikel in te zenden en meer te weten te komen over de
EU-gezondheidsprijs voor journalisten kunt u terecht op de website van Europa
voor patiënten:
http://ec.europa.eu/health-eu/europe_for_patients/index_en.htm
Het tweede communautaire actieprogramma op het gebied van gezondheid
2008-2013
http://ec.europa.eu/health/ph_programme/pgm2008_2013_en.htm
