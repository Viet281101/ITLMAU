IP/09/ 1523  Brussel, 15 oktober 2009 EU en Zuid-Korea paraferen vrijhandelsovereenkomst De EU-commissaris voor Handel, Catherine Ashton, en de Koreaanse minister van Handel, Kim Jong-hoon, hebben vandaag een vrijhandelsovereenkomst geparafeerd die alle andere overeenkomsten van die aard tussen de Europese Unie en derde landen in de schaduw stelt. De overeenkomst, met een geschatte waarde tot 19 miljard euro aan nieuwe handel, zal nagenoeg alle tarieven tussen beide economieën afschaffen en ook talrijke niet-tarifaire belemmeringen uit de weg ruimen. Er zullen nieuwe marktmogelijkheden voor diensten en investeringen ontstaan. Ook betekent de overeenkomst een grote stap vooruit op het gebied van intellectuele eigendom, overheidsopdrachten, concurrentiebeleid en handel ten dienste van duurzame ontwikkeling. Samen met een nieuwe kaderovereenkomst vormt zij een belangrijke opwaardering van de betrekkingen tussen de EU en Zuid-Korea.  Na de parafering in Brussel verklaarde commissaris Ashton: "Deze overeenkomst is de eerste vrijhandelsovereenkomst van de EU in de 21 ste eeuw. Zij schept stevige banden met een andere ontwikkelde economie en biedt nieuwe marktkansen voor Europese bedrijven in de dienstensector, de industrie en de landbouw. De overeenkomst is van bijzonder belang in het huidige economische klimaat, omdat zij helpt de economische neergang te bestrijden en nieuwe banen te scheppen." Een van de belangrijkste voordelen van de overeenkomst voor de EU is dat binnenkort geen invoerrechten meer hoeven te worden betaald, wat de exporteurs uit de EU een voordeel van 1,6 miljard euro zal opleveren. Daarnaast ruimt de overeenkomst ook belangrijke niet-tarifaire belemmeringen uit de weg, bijvoorbeeld met betrekking tot voorschriften en normen in voor de EU belangrijke bedrijfstakken, zoals auto's, farmaceutische producten en consumentenelektronica. Naar verwachting zullen dienstensectoren zoals telecommunicatie, milieudiensten, juridische en financiële diensten en scheepvaart bijzonder baat bij de overeenkomst hebben omdat Korea zich verbindt deze sectoren in aanzienlijke mate te liberaliseren. Met de parafering van de vrijhandelsovereenkomst worden de onderhandelingen afgesloten met een stabiele juridische tekst, die de Europese Commissie begin 2010 formeel aan de EU-lidstaten zal voorleggen. Na ondertekening van de overeenkomst door het voorzitterschap van de EU en de Commissie zal zij ter goedkeuring aan het Europees Parlement worden voorgelegd. Als alles volgens plan verloopt, zal de overeenkomst in de tweede helft van 2010 in werking treden. Achtergrond De handel in goederen tussen de EU en Korea was in 2008 circa 65 miljard euro waard. De EU heeft momenteel ten opzichte van Korea een tekort op de goederenbalans, maar trendonderzoek wijst uit dat het groeipotentieel van de Koreaanse markt aanzienlijk is. Zo verkocht de EU in 2008 78% meer auto's aan Korea dan in 2005 (in waarde was de stijging 39%). Voor chemische stoffen, farmaceutische producten, auto-onderdelen, industriële machines, schoenen, medische apparatuur, non-ferrometalen, ijzer en staal, leder‑ en bontwaren, hout, keramische producten en glas heeft de EU een solide handelsoverschot. Ook voor landbouwproducten is Korea mondiaal gezien een van de belangrijkste exportmarkten voor de EU, met een jaarlijkse afzet van ruim 1 miljard euro. Wat diensten betreft, had de EU in 2007 een handelsoverschot van 3,3 miljard euro ten opzichte van Korea (met een uitvoer van 7,2 miljard en een invoer van 3,9 miljard euro).  Meer informatie over de vrijhandelsovereenkomst vindt u in   MEMO/09/452
