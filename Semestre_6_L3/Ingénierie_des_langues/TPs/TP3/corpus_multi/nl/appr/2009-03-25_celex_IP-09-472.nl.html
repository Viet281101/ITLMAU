IP/09/472
Brussel, 25 maart 2009Europese Commissie pakt moderne slavernij en
seksueel misbruik van kinderen aanDe Europese Commissie heeft vandaag twee
voorstellen aangenomen met nieuwe regels om de strijd tegen mensenhandel, tegen
seksueel misbruik en seksuele uitbuiting van kinderen en tegen kinderpornografie
op te voeren. Deze nieuwe voorstellen vervangen de bestaande regelgeving, die
respectievelijk sinds 2002 en 2004 van kracht was. De nieuwe voorstellen
garanderen dat de regelgeving wordt afgestemd op de hoogste Europese normen en
zorgen voor een betere steun aan de slachtoffers en een hardere aanpak van de
daders van seksueel misbruik van kinderen en mensenhandel. De voorstellen spelen
ook in op de snelle technologische ontwikkelingen in cyberspace.
Vicevoorzitter Barrot, die bevoegd is voor justitie, vrijheid en veiligheid,
verklaarde: "Wij willen een EU zijn die er werkelijk in slaagt de meest
kwetsbare onder haar burgers te beschermen tegen de meest afschuwelijke
misdrijven. Wanneer wij over mensenhandel praten, dan hebben wij het over
vrouwen en meisjes die tot seksuele slavernij worden gedwongen, over kinderen
die worden geslagen en mishandeld en onder dwang moeten bedelen en stelen, en
over jonge volwassenen die gedwongen worden om in mensonterende omstandigheden
voor een hongerloon te werken. Wanneer wij praten over seksueel misbruik en
seksuele uitbuiting van kinderen, dan hebben wij het over afgrijselijke
misdrijven tegen kinderen, die diepe littekens nalaten en waaronder de
slachtoffers een leven lang blijven lijden."
Belangrijke feiten en cijfers
Volgens de Internationale Arbeidsorganisatie zijn wereldwijd 1,225 miljard
mensen het slachtoffer van grensoverschrijdende of binnenlandse mensenhandel. De
meeste slachtoffers van mensenhandel worden uitgebuit voor prostitutie (43%) of
voor arbeidsdoeleinden (32%). Wat gedwongen commerciële seksuele uitbuiting
betreft, gaat het in de overgrote meerderheid (98%) om vrouwen en meisjes. Op
basis van de beschikbare cijfers kan redelijkerwijs worden geraamd dat elk jaar
verscheidene honderdduizenden mensen de EU binnenkomen via mensenhandel dan wel
binnen de EU het slachtoffer zijn van mensenhandel. 
Volgens studies zijn er aanwijzingen dat een significante minderheid van
kinderen in Europa – volgens een wetenschappelijk onderbouwde raming 10
tot 20% –  gedurende hun kinderjaren seksueel worden misbruikt.
In 2008 werden meer dan 1000 commerciële en circa 500
niet-commerciële websites met kindermisbruik als inhoud opgespoord, waarvan
71% in de VS. Naar schatting is ongeveer 20% van de kinderpornowebsites
niet-commercieel (overwegend 'peer-to-peer' (P2P)). 
Naar schatting pleegt gemiddeld circa 20% van de daders van
zedendelicten na een veroordeling opnieuw strafbare feiten (met grote
verschillen naargelang van het profiel van de daders).
De nieuwe voorstellen
De twee voorstellen voor kaderbesluiten van de Raad zouden de EU-lidstaten
ertoe verplichten op drie fronten op te treden: vervolging van de daders,
bescherming van de slachtoffers en voorkoming van misdrijven.
Het voorstel inzake de bestrijding van mensenhandel stemt de nationale
wetgevingen en straffen op elkaar af en zorgt ervoor dat daders vervolgd worden,
ook wanneer zij hun misdrijven in het buitenland plegen. Het staat de politie
toe telefoons en gesprekken af te luisteren en andere technieken aan te wenden
die worden gebruikt in de strijd tegen de georganiseerde misdaad. De
slachtoffers krijgen bijstand en medische verzorging, en in voorkomend geval
politiebescherming, zodat zij van hun trauma kunnen herstellen en niet bang
hoeven te zijn om tegen de daders te getuigen. Zij worden beschermd tegen
verdere traumatisering tijdens het strafproces, die bijvoorbeeld het gevolg zou
kunnen zijn van indringende vragen over hun ervaringen met gedwongen seksuele
uitbuiting. De slachtoffers krijgen kosteloze rechtsbijstand gedurende de gehele
procedure, ook met het oog op het vorderen van een schadevergoeding. Het
voorstel moedigt aan dat klanten van personen die onder dwang seksuele diensten
aanbieden, en ook de werkgevers die slachtoffers van mensenhandel uitbuiten,
bestraft worden. Het voorstel voorziet ten slotte in de oprichting van
onafhankelijke organen die op de toepassing van deze maatregelen moeten
toezien.
Het voorstel inzake de bestrijding van seksueel misbruik en seksuele
uitbuiting van kinderen maakt het gemakkelijker degenen die kinderen
misbruiken te bestraffen door te voorzien in strafsancties voor nieuwe vormen
van misbruik, zoals 'grooming' – het lokken van kinderen via internet om
hen te misbruiken –, het bekijken van kinderporno zonder bestanden te
downloaden of het doen poseren van kinderen in een seksuele context voor
webcams. "Sekstoeristen" die naar het buitenland reizen om kinderen te
misbruiken, kunnen vervolgd worden wanneer zij naar huis terugkeren.
Minderjarige slachtoffers zullen kunnen getuigen zonder dat zij de dader in de
rechtszaal in de ogen hoeven te kijken, om hen zo bijkomende trauma's te
besparen, en zij zullen kosteloos worden bijgestaan door een advocaat. Van elke
dader dient individueel een risicobeoordeling te worden opgesteld, en elke dader
moet toegang hebben tot een aangepaste behandeling om recidive te voorkomen.
Indien aan daders een verbod wordt opgelegd om activiteiten uit te oefenen die
contact met kinderen meebrengen, moet dit verbod niet alleen gelden in het land
waar zij zijn veroordeeld maar in de gehele EU. Er zullen systemen worden
ontwikkeld om de toegang tot websites die kinderporno bevatten te blokkeren.
De voorstellen zullen worden besproken in de Raad van Ministers van de EU en
na goedkeuring worden omgezet in nationale wetgeving.
Vicevoorzitter Barrot concludeerde: "Onze boodschap is duidelijk. Deze
misdrijven, die geen grenzen kennen, zijn onaanvaardbaar. Europa zal de hoogste
en meest ambitieuze normen blijven hanteren bij de bestrijding ervan."
