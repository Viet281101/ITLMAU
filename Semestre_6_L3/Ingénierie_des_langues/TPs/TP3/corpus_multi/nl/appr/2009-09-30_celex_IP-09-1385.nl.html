IP/09/1385 Brussel, 30 september 2009 Commissie presenteert nieuwe visie op betrekkingen met Latijns-Amerika De Commissie presenteert vandaag een geactualiseerd beleid dat het strategisch partnerschap tussen de EU en Latijns-Amerika moet versterken. In haar mededeling "EU-Latijns-Amerika: wereldspelers in partnerschap" evalueert de Commissie de stand van zaken van de biregionale betrekkingen en geeft zij een overzicht van de doelstellingen voor de komende jaren. Met het oog op de top van de EU en Latijns‑Amerika/Caribisch gebied, die in het voorjaar 2010 in Spanje zal plaatsvinden, reikt zij nieuwe richtsnoeren en beleidsaanbevelingen aan om de uitdagingen in beide regio's zoals klimaatverandering, de economische en financiële crisis, energiezekerheid en migratie aan te pakken. Bovendien wordt in de mededeling voorgesteld een investeringsfaciliteit voor Latijns‑Amerika (LAIF) op te richten, die moet bevorderen dat financiële instellingen investeren in projecten in de sector energie-infrastructuur, met inbegrip van energie-efficiëntie en systemen voor hernieuwbare energie, vervoer, milieu en sociale cohesie. Benita Ferrero-Waldner, commissaris voor Buitenlandse betrekkingen en Europees nabuurschapsbeleid, verklaarde: "Deze mededeling is een zichtbare en tastbare stap naar verdere versterking van onze stevig gevestigde en succesvolle betrekkingen. Zij getuigt van de betekenis van de Europese Unie en Latijns‑Amerika als belangrijke actoren op het wereldtoneel, die een significante bijdrage leveren tot het aanpakken van uitdagingen zoals de financiële en economische crisis, klimaatverandering en migratie. Door beter samen te werken dragen wij rechtstreeks bij tot vrede en stabiliteit en de verdere ontwikkeling van de regio door versterking van de sociale cohesie, verbetering van het democratisch bestuur en verdieping van de regionale integratie. De nieuwe investeringsfaciliteit zal deze ontwikkelingen bevorderen door belangrijkere investeringen mogelijk te maken, vooral in infrastructuur, en zal daardoor nieuwe banen creëren en de economische ontwikkeling van de regio versterken. Het verheugt mij dat wij vandaag een duidelijk signaal van ons engagement voor het strategisch partnerschap met de regio geven en ik hoop dat de top EU-Latijns-Amerika/Caribisch gebied volgend jaar in Spanje vruchten zal afwerpen". Achtergrond In 1999 hebben de staatshoofden en regeringsleiders van de EU en de landen van Latijns-Amerika en het Caribisch gebied (LAC) op hun bijeenkomst in Rio de Janeiro een strategisch partnerschap tussen de twee regio's opgericht. De mededeling van vandaag gaat uit van de ervaring in de afgelopen tien jaar en bevat een reeks concrete beleidsaanbevelingen om onze betrekkingen met Latijns-Amerika in het kader van het strategisch partnerschap EU-LAC te versterken. De mededeling bevat vier belangrijke beleidsoriënteringen voor de toekomst:   De biregionale dialoog intensiveren en concentreren     Intensivering van de politieke dialoog op prioritaire gebieden in verband met mondiale uitdagingen zoals macro-economische en financiële kwesties, veiligheid en mensenrechten, werkgelegenheid en sociale zaken, milieu, klimaatverandering, energie, hoger onderwijs en technologie/innovatie.   Ontwikkeling en versterking van het EU-LAC-coördinatie- en samenwerkingsmechanisme voor drugs en voortzetting van de bestaande gestructureerde en alomvattende migratiedialoog op een open en constructieve wijze, overeenkomstig de wereldwijde aanpak van migratie door de EU.     Versterking van de regionale integratie en de interconnectiviteit     Voortzetting van de lopende onderhandelingen (Midden-Amerika, Andeslanden en Mercosur) en steun voor de integratiemaatregelen in de regio.   Bottom-up-benadering bij de steun voor regionale integratie door versterking van de interconnectiviteit.      Versterking van de bilaterale betrekkingen en meer rekening houden met diversiteit        Ten volle gebruikmaken van bestaande strategische partnerschappen (Brazilië en Mexico), bestaande associatieovereenkomsten (Chili en Mexico) en bilaterale samenwerkingsovereenkomsten.   Versterking van de bilaterale betrekkingen met afzonderlijke landen om de EU‑steun voor regionale samenwerkingsverbanden te complementeren.       Samenwerkingsprogramma's op specifieke groepen richten en aanpassen     Samenwerkingsprogramma's met Latijns-Amerika opzetten met het oog op het creëren van koolstofarme en duurzame groei, werkgelegenheid en betere inkomensspreiding en het verminderen van de effecten van de economische en financiële crisis.   Gebruikmaken van de doorlopende toetsing van de samenwerkingsprogramma's om te streven naar sterkere diversificatie van de instrumenten en de samenwerking van de Commissie aan uiteenlopende behoeften aan te passen:     de financiële middelen van het instrument voor ontwikkelingssamenwerking blijven richten op de armste landen en de behoeften van de kwetsbaarste groepen;   de samenwerking, vooral op het gebied van sociale cohesie en regionale integratie, verbeteren door de programma's op nieuwe behoeften te richten;   streven naar versterking van de samenwerking op het gebied van kennis en innovatie, bijvoorbeeld onderzoek/hoger onderwijs, wetenschap, technologie en hernieuwbare energie;   klimaatverandering, zowel vermindering van de effecten als aanpassing, integreren in onze ontwikkelings- en samenwerkingsprogramma's, ook voor de bestrijding van ontbossing;   nieuwe vormen van samenwerking met de meer ontwikkelde landen in de regio uitwerken in het kader van het instrument voor geïndustrialiseerde landen+ (ICI+).     Als onderdeel van een vernieuwd EUROsociAL-programma zoeken naar mogelijkheden voor institutioneel partnerschap (dat wil zeggen op basis van de ervaring met bijvoorbeeld twinningprogramma's) en driehoekssamenwerking.   Versterkte samenwerking op het gebied van justitie, vrijheid en veiligheid.    Een nieuw instrument voor de bevordering van interconnectiviteit, regionale integratie en sociale cohesie: de investeringsfaciliteit voor Latijns-Amerika (LAIF)    LAIF is een nieuw financieel instrument, dat middelen van financiële instellingen mobiliseert voor de financiering van investeringsprojecten in de sector energie‑infrastructuur, met inbegrip van energie-efficiency en hernieuwbare energiesystemen, vervoer, milieu en sociale cohesie. LAIF zal gebruikmaken van de ervaring en de lessen die zijn getrokken uit de werking van de EIB-investeringsfaciliteit (NIF   1   ) ten behoeve van de buurlanden.    Aanbevelingen met het oog op de komende EU-LAC-top in mei 2010:    Ervoor zorgen dat de top rekening houdt met de impact van de crisis, vooral op werkgelegenheids- en sociaal gebied, en duurzame resultaten oplevert.   De investeringsfaciliteit voor Latijns-Amerika (LAIF) opzetten.   De dialoog en samenwerking tussen de twee regio's op het gebied van koolstofarme en groene technologieën en van innovatie ondersteunen met concrete maatregelen, met inbegrip van het stimuleren van de institutionele capaciteit voor wetenschappelijke en technologische samenwerking in de regio.   Oprichting van de EU-LAC-stichting.   Samenwerking aanmoedigen op het gebied van kwesties die zowel Latijns-Amerika als het Caribisch gebied aangaan.   Meer informatie: Betrekkingen van de EU met Latijns-Amerika: -  http://ec.europa.eu/external_relations/la/index_en.htm  -   MEMO/09/426     1 : Volgens de beschikbare informatie hebben subsidies van de EIB-investeringsfaciliteit in 2008 voor 71 miljoen euro steun verleend voor projecten ter waarde van 2,7 miljard euro.
