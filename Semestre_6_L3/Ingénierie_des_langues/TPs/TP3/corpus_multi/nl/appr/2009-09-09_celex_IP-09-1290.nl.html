IP/ 09/1290   Brussel, 9 september 2009   Meer levens redden op de Europese wegen : mobiele telefoonexploitanten scharen zich achter de invoering van eCall  eCall, de Europese dienst voor noodoproepen vanuit voertuigen, ontving vandaag de volmondige steun van de Europese mobiele telefoonindustrie. Vertegenwoordigers van de GSM Association van deze branche verklaarden zich te willen inzetten voor deze levensreddende technologie en hebben de EU-intentieverklaring ondertekend om eCall in heel Europa in te voeren. Wanneer een voertuig een ernstig ongeval krijgt, vormt eCall automatisch het   uniforme Europese alarmnummer 112   , en wordt informatie over de locatie van het voertuig naar de dichtstbijzijnde hulpdienst verstuurd – ook wanneer passagiers niet weten of niet kunnen meedelen waar zij zich bevinden. De invoering van eCall vergt nauwe samenwerking tussen overheden, autoconstructeurs en mobiele telefoonexploitanten en kan, wanneer het systeem volledig is ingevoerd, elk jaar zo'n 2.500 levens redden in de EU en de ernst van letsels met 10 à 15% verminderen.  " Vorige maand deed de Europese Commissie een oproep tot de Europese regeringen en de telecommunicatie- en auto-industrie om zich meer in te spannen om eCall in te voeren. Ik wil de mobiele telefoonindustrie complimenteren omdat zij zo snel heeft gereageerd. Door het Europese systeem voor noodoproepen vanuit voertuigen te steunen, hebben zij blijk gegeven van hun sociale verantwoordelijkheid en zich open gesteld voor innoverende toepassingen van de communicatietechnologie in het dagelijks leven," aldus Viviane Reding, EU-commissaris voor telecommunicatie. "Om eCall op pan-Europese schaal te kunnen invoeren, is echter de medewerking van iedereen nodig. Mobiele telefoonexploitanten hebben vandaag laten zien dat zij vastbesloten zijn eCall in te voeren, net zoals de autoconstructeurs en de meeste EU-lidstaten. Zes lidstaten hebben de eCall-intentieverklaring nog niet ondertekend -  Denemark  en,  Frankrijk  ,  Ierland  ,  Letland  ,  Malta  en het Verenigd Koninkrijk. Zij moeten nu hun voet van de rem halen en vaart zetten achter de invoering van een systeem dat levens kan redden. Anders zal de Commissie volgend jaar met wetsvoorstellen moeten komen."  Tijdens een ceremonie die vandaag werd gehouden op initiatief van commissaris Reding, ondertekende Martin Whitehead, directeur van de GSM Association Europe, namens de mobiele communicatiesector de eCall-intentieverklaring .  De GSM Association bestrijkt 219 landen en omvat bijna 800 van de mobiele telefoonexploitanten en meer dan 200 bedrijven, waaronder fabrikanten van handsets, softwarebedrijven, leveranciers van apparatuur, internetbedrijven en media- en amusementorganisaties.  Om eCall volledig te kunnen invoeren, moeten de Europese auto- en telecommunicatiebranche en de nationale overheden in alle EU-landen ervoor zorgen dat hun hulpdiensten, en met name callcentres, zodanig zijn uitgerust dat ze met eCall kunnen omgaan. Hoewel de technologie voorhanden is en industrie en hulpdiensten gemeenschappelijke pan-Europese normen zijn overeengekomen, zijn  Denemark  en,  Frankrijk  ,  Ierland  ,  Letland  ,  Malta  en het Verenigd Koninkrijk nog niet bereid mee te doen, waarbij vooral het kostenplaatje een rol speelt.  15 EU-landen (Oostenrijk, Cyprus, Tsjechië, Estland, Finland, Duitsland, Griekenland, Italië, Litouwen, Portugal, Slowakije, Slovenië, Spanje, Nederland en Zweden) alsmede 3 EER-landen (IJsland, Noorwegen en Zwitserland) hebben gemeenschappelijke regelingen afgesproken voor de invoering van eCall. Zes andere EU-landen (België, Bulgarije Hongarije, Luxemburg, Roemenië en Polen) steunen eCall en zijn bereid de overeenkomst te ondertekenen. Ook het Europees Parlement staat pal achter de invoering van eCall in voertuigen in heel Europa. Achtergrond  In augustus heeft de Commissie de EU-landen en de Europese auto- en telecommunicatie-industrie gevraagd zich meer inspanningen te getroosten voor de invoering van eCall in Europa   (IP/09/1245   ). De Commissie beschreef welke stappen moeten worden genomen om meer vaart te zetten achter de invoering van eCall in alle nieuwe voertuigen (van alle merken en landen van oorsprong) in Europa. De technologie zou open toegankelijk moeten zijn voor iedereen en gebruik moeten maken van het   uniforme Europese alarmnummer 112   dat nu overal in de EU beschikbaar is (   IP/08/1968   ).  De Commissie heeft eCall-projecten gefinancierd om ervoor te zorgen dat de technologie ook over de grenzen heen functioneert (E-MERGE en   GST-Rescue   ) en heeft verder haar steun verleend aan inspanningen ten behoeve van eCall door samenwerking van de industrie via het   eSafety   -initiatief.  eCall is een van de prioriteiten van het   initiatief "De intelligente auto"   en het   actieplan intelligente vervoerssystemen   die het gebruik van informatie- en communicatietechnologieën (ICT) aanmoedigen met het oog op slimmer, veiliger en schoner wegverkeer (   IP/06/191   ).  De afgelopen twee jaar heeft de EU ongeveer 160 miljoen euro verstrekt voor onderzoek naar ICT op verkeersgebied.  Verkeersongevallen kosten de EU-economie per jaar meer dan 160 miljard euro. Door alle 230 miljoen voertuigen in de EU uit te rusten met eCall zou per jaar 26 miljard euro kunnen worden bespaard. Met het eCall-systeem zal het tevens makkelijker worden iets aan verkeersopstoppingen te doen en satellietnavigatie in voertuigen te installeren.  De EU-intentieverklaring en de lijst van partijen die deze verklaring hebben ondertekend zijn beschikbaar op :    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf    http://ec.europa.eu/information_society/activities/esafety/doc/esafety_library/mou/list_of_signatures.pdf     De strategie van de Commissie voor een eCall-systeem in de EU en de overeenkomst die door 15 lidstaten en door meer dan 80 organisaties werd ondertekend, kunnen worden geraadpleegd op :    http://ec.europa.eu/information_society/activities/esafety/ecall/index_en.htm     Meer informatie over eCall is beschikbaar op :    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144     Het vandaag verschenen persbericht van de GSM Association Europe kan worden nagelezen op :    http://www.gsmworld.com/newsroom/index.htm
