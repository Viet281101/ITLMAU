IP/09/ 1351   Brussel, 24 september 2009  Commissie vermindert administratieve formaliteiten en verbetert bescherming beleggers bij uitgifte effectenprospectussen  (zie   MEMO/09/412   ) Overeenkomstig de beginselen van "betere regelgeving" is de Europese Commissie vandaag met een voorstel gekomen om de Prospectusrichtlijn te herzien. Het voorstel maakt deel uit van een vereenvoudigingsexercitie binnen het Actieprogramma van de Europese Commissie voor de vermindering van administratieve lasten in de Europese Unie. Het voorstel verhoogt de juridische duidelijkheid en efficiëntie in de prospectusregeling en vermindert de administratieve lasten voor uitgevende instellingen en intermediairs. Het voorstel houdt ook rekening met het feit dat het belangrijk is de belegger beter te beschermen en ervoor te zorgen dat de verstrekte informatie voldoende en adequaat is om op de behoeften van de retailbelegger in te spelen. Alle grote stakeholders zijn over het voorstel geraadpleegd. Het voorstel gaat nu ter behandeling naar het Europees Parlement en de Ministerraad.  Charlie McCreevy, commissaris van Interne markt en diensten, verklaarde:  “Deze nieuwe regels spelen in op de behoeften van uitgevende instellingen en beleggers en bevrijden het bedrijfsleven van alle nodeloze lasten. Er wordt rekening gehouden met de lessen die uit de financiële crisis zijn geleerd en er wordt voor gezorgd dat de beleggers over alle informatie beschikken die zij nodig hebben.” De Prospectusrichtlijn stelt de regels vast voor het prospectus dat voor het publiek beschikbaar moet worden gesteld bij een openbare aanbieding of een toelating van effecten tot de handel op een gereglementeerde markt in de EU. Een van de belangrijkste resultaten ervan is de invoering van een "paspoortmechanisme": een door de bevoegde autoriteit in één lidstaat goedgekeurd prospectus mag worden gebruikt voor openbare aanbiedingen en toelating van effecten tot de handel in heel de EU. Ondanks de sterk positieve impact op de kwaliteit en adequaatheid van voor beleggers beschikbare informatie diende dit rechtskader verder te worden verfijnd om de juridische duidelijkheid en efficiëntie in de prospectusregeling te verhogen en de administratieve lasten te verminderen. De nieuwe regels zullen effectenemissies efficiënter maken door de regels begrijpelijker te maken (grotere juridische duidelijkheid), de administratieve lasten voor uitgevende instellingen en intermediairs te verminderen, de werknemers van uitgevende instellingen tot een volledig gamma beleggingsmogelijkheden toegang te geven en retailbeleggers te helpen de prospectussen en de risico’s die aan een effect verbonden zijn doeltreffender te analyseren alvorens in het effect te beleggen. De belangrijkste voorgestelde wijzigingen zijn als volgt:   bepaalde soorten effectenemissies worden aan minder uitgebreide informatieverplichtingen onderworpen (kleine ondernemingen, kleine kredietgevers, claimemissies en overheidswaarborgregelingen);   formaat en inhoud van de samenvatting van het prospectus zijn verbeterd;   er zijn duidelijkere vrijstellingen van de verplichting een prospectus te publiceren wanneer een onderneming via intermediairs verkoopt (“retail cascades”) en voor aandelenregelingen voor werknemers;   informatieverplichtingen die momenteel de Transparantierichtijn overlappen, worden ingetrokken;   instellingen die effecten zonder aandelenkarakter uitgeven, kunnen hun lidstaat van herkomst bepalen;   de definitie van “gekwalificeerde beleggers” in de Prospectusrichtlijn wordt afgestemd op die van “professionele cliënten” in de Richtlijn markten voor financiële instrumenten.   De Prospectusrichtlijn  De Prospectusrichtlijn is op 31 december 2003 in werking getreden door bekendmaking ervan in het Publicatieblad van de EU. De lidstaten dienden haar uiterlijk 1 juli 2005 in nationaal recht om te zetten. De Europese Commissie dient overeenkomstig artikel 31 van de Prospectusrichtlijn vijf jaar na de datum van inwerkingtreding ervan de toepassing van de richtlijn te evalueren en eventueel herzieningsvoorstellen in te dienen.  Bovendien heeft de Europese Commissie in januari 2007 een aanvang gemaakt met het Actieprogramma ter vermindering van de administratieve lasten in de Europese Unie om na te gaan welke administratieve kosten uit de wetgeving in de EU voortvloeien en de administratieve lasten tegen 2012 met 25% te verminderen. Onder meer de Prospectusrichtijn wordt geacht een aantal belastende verplichtingen aan ondernemingen op te leggen, waarvan sommige kunnen worden beperkt. Tegelijk is het, eveneens in het licht van de huidige financiële crisis, nodig bevonden een aantal bepalingen van de Prospectusrichtlijn te herzien om ze efficiënter te maken en de beleggers beter te beschermen. Hiertoe en overeenkomstig de beginselen van "betere regelgeving" heeft de Europese Commissie een publieke raadpleging opgezet. Dit voorstel en de effectbeoordeling ervan zijn het resultaat van een uitvoerige en continue dialoog met alle belangrijke belanghebbenden, zoals onder meer effectentoezichthouders en –regelgevers, marktdeelnemers (uitgevende instellingen, intermediairs en beleggers) en consumenten. Het houdt naar behoren rekening met de opmerkingen en analyse die zijn opgenomen in de verslagen die door het Comité van Europese effectenregelgevers (CEER) en de Europese deskundigengroep voor effectenmarkten (European Securities Markets Expert Group – ESME) zijn gepubliceerd. Het voorstel is beschikbaar op:   http://ec.europa.eu/internal_market/securities/prospectus/index_en.htm
