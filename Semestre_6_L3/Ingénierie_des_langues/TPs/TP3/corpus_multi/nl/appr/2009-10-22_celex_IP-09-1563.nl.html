IP/ 09/1563   Brussel, 22 oktober 2009   De Europese Commissie geeft de aanzet voor een discussie over een digitale interne markt voor creatieve online-inhoud  De Europese Commissie heeft vandaag een discussiestuk gepubliceerd over de uitdaging om tot een Europese digitale interne markt te komen voor creatieve inhoud zoals boeken, muziek, films of videogames. Volgens het onderzoek van de Commissie kan een echte interne markt zonder grenzen voor creatieve online-inhoud zorgen voor een verviervoudiging van de inkomsten van de detailhandel in de creatieve inhoudsector als er door de branche en de overheid duidelijke en consumentvriendelijke maatregelen worden genomen (zie   IP/07/95  ). De digitale beschikbaarheid van inhoud levert voor Europa grote kansen op, maar ook een aantal uitdagingen. Allereerst staan regelgeving en territoriale obstakels de digitale distributie van culturele producten en diensten nog steeds in de weg en kunnen zij de creativiteit en innovatie belemmeren. Daarnaast kan grootschalig illegaal downloaden de ontwikkeling van een economisch levensvatbare interne markt voor digitale inhoud in gevaar brengen; het legale grensoverschrijdende aanbod moet veel meer worden gestimuleerd. Tegen deze achtergrond schetst het discussiestuk – een samenwerkingsproduct van de diensten van de commissarissen Reding en McCreevy – de huidige uitdagingen voor drie groepen belanghebbenden (de rechthebbenden, de consument en de commerciële gebruikers) en roept het alle betrokkenen op om deel te nemen aan een brede discussie over de mogelijke Europese reacties daarop. De bijdragen kunnen tot 5 januari 2010 worden ingediend.  " Auteursrechten en het internet zijn twee krachtige impulsen voor creativiteit en innovatie ten bate van alle Europeanen. Deze moeten worden gecombineerd in het nieuwe project voor een competitieve en bloeiende digitale interne markt. Deze digitale interne markt kan alleen tot stand komen als de makers van inhoud meedoen en als de rol van de digitale generatie als geïnteresseerde gebruikers en innovatieve consumenten wordt benut ", zegt Viviane Reding, EU-commissaris voor Informatiemaatschappij en media. " De komende jaren zal ik, in samenwerking met andere commissarissen, vooral prioriteit geven aan het creëren van een eenvoudig en consumentvriendelijk rechtskader om digitale inhoud in de EU over de grenzen heen beschikbaar te maken, terwijl tevens wordt gezorgd voor een krachtige bescherming van de auteursrechten en een billijke vergoeding voor de makers. "  " De bescherming van intellectuele en industriële eigendomsrechten – auteursrechten, octrooien, handelsmerken of ontwerpen – vormt de kern van een kenniseconomie en is cruciaal voor de verbetering van het concurrentievermogen van Europa. Dit is een prioriteit voor hervorming: op basis van deugdelijke economische en niet alleen juridische concepten en met de nadruk op oplossingen die reële innovatie en investeringen bevorderen ", zegt Charlie McCreevy, EU-commissaris voor de interne markt.  De Europese Commissie komt vandaag met een discussiestuk over een Europese digitale interne markt en roept via een openbare raadpleging op tot nieuwe ideeën voor een dynamischere markt voor de online-distributie van creatieve inhoud. Het stuk legt de nadruk op het belang van auteursrechten als basis voor creativiteit in Europa's cultureel erfgoed.  De Commissie stelt dat er specifieke consument‑ en concurrentievriendelijke regels nodig zijn om een echte interne markt voor creatieve inhoud op het internet te creëren. Met het oog daarop is er op drie gebieden wetgeving nodig om:   ervoor te zorgen dat creativiteit wordt beloond, zodat de makers, de rechthebbenden en de culturele diversiteit van Europa in de digitale wereld kunnen floreren;   de consumenten op elke plaats en elk moment legale middelen met een duidelijk prijskaartje te geven voor de toegang tot een breed scala van inhoud via digitale netwerken;   gelijke spelregels voor nieuwe bedrijfsmodellen en innovatieve oplossingen voor de distributie van creatieve inhoud in de hele EU te stimuleren.    In Europa is de omzet van de culturele en creatieve sector (die gepubliceerde inhoud omvat zoals boeken, kranten en tijdschriften, muziek‑ en geluidsopnamen, films, video op verzoek en videogames) meer dan 650 miljard euro per jaar, d.w.z. 2,6% van het BBP van de EU, en werkt meer dan 3% van de beroepsbevolking in deze sector. De Europese beleidsmakers zijn dan ook verantwoordelijk voor de bescherming van auteursrechten, met name in een economisch en technologisch klimaat dat in beweging is.  In het kader van de huidige discussie over de prioriteiten voor een Europese digitale agenda en als bijdrage tot vergelijkbare discussies die momenteel op nationaal niveau worden gevoerd, wil de Commissie nu het debat concentreren op praktische oplossingen voor de stimulering van nieuwe bedrijfsmodellen en de bevordering van initiatieven van het bedrijfsleven en innovatieve oplossingen, en daarnaast op de vraag of de huidige regels van de interne markt van de EU moeten worden geharmoniseerd, geactualiseerd of herzien.  Achtergrond :   I n een toespraak op 9 juli heeft commissaris Reding de visie op een ambitieuze Europese digitale agenda uiteengezet (   SPEECH/09/336   ). Als bijdrage tot deze agenda bevat het vandaag gepubliceerde discussiestuk een samenvatting van de resultaten van twee openbare raadplegingen ( zie    IP/06/1071    en    IP/08/5   ) van het "Platform voor online-inhoud" van de Commissie ( zie het eindrapport op   http://ec.europa.eu/avpolicy/docs/other_actions/col_platform_report.pdf   ) en van verwante initiatieven van de Commissie (zie het rapport over kansen en hindernissen voor online-verkoop van de conferentie over online-handel,    IP/08/1338    en   http://ec.europa.eu/competition/sectors/media/online_commerce.html   en de gezamenlijke verklaring van de deelnemers aan de conferentie van 19 oktober over de algemene principes voor de onlinedistributie van muziek,   IP/09/1548   ).  Het discussiestuk over "Creatieve inhoud in een Europese digitale interne markt: uitdagingen voor de toekomst" van de diensten van de Commissie is te vinden op:     http://ec.europa.eu/avpolicy/other_actions/content_online/index_en.htm
