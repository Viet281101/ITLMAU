IP/09/ 1800  Brussel, 20 november 2009 Telecom: Europese Commissie verwelkomt goedkeuring door EU-ministers van brede hervorming om concurrerende interne telecommarkt tot stand te brengen  Vandaag heeft de Raad van EU-ministers unaniem zijn goedkeuring gehecht aan het telecomhervormingspakket van de EU, dat door de Europese Commissie in 2007 is voorgesteld. Het besluit van de Raad van vandaag is er gekomen nadat in een doorbraakvergadering tussen het Europees Parlement en de Raad op 5 november (   MEMO/09/491   ) een politiek akkoord over het pakket was bereikt. De nieuwe regels zullen de concurrentie en investeringen in Europa’s telecommarkt bevorderen door meer zekerheid te creëren voor ondernemingen die in zeer snelle optischevezel- en draadloze netwerken investeren. Ook zal daardoor de ether voor nieuwe mobiele diensten worden opengesteld. Het Europees Parlement houdt volgende week tijdens zijn plenaire zitting in Straatsburg een stemming om het telecompakket formeel te bekrachtigen. De gewijzigde telecomregels worden EU-recht zodra zij in december 2009 in het Publicatieblad van de EU zijn bekendgemaakt. “Met de vaststelling vandaag door de Ministerraad van het telecompakket wordt een duidelijk signaal afgegeven om binnen een sterkere interne markt de concurrentie en investeringen in nieuwe en snellere telecomnetwerken en –diensten te stimuleren. De Europese Commissie heeft twee jaar voor deze hervorming gevochten en ik verwelkom het feit dat dankzij het leiderschap dat het Zweedse Presidentschap heeft getoond veel van onze Europese ambities door de ministers zijn bekrachtigd”, aldus Viviane Reding, Europees commissaris voor Telecom. “De goedkeuring door de Raad van de telecomhervorming komt op het juiste moment. In tijden van economische en financiële crisis en bij een dit jaar verwachte daling van het bbp van de EU met 4% zal de hervorming een zeer positieve macro-economische impact hebben. De nieuwe EU-telecomregels zullen een substantiële bijdrage leveren tot een sterkere, competitievere en consumentvriendelijkere interne telecommarkt met snellere vezel- en mobiele netwerken in heel Europa. Ook brengen zij zowel voor bestaande als voor nieuwe telecombedrijven rechtszekerheid en waarborgen zij consistente besluitvorming in alle lidstaten.  Over de 12 belangrijkste hervormingen van het nieuwe EU telecompakket , zie   MEMO/09/513    .  Volgende stappen:   Eindstemming over het hervormingspakket in derde lezing in de plenaire zitting van het Europees Parlement (gepland voor 24 november 2009);   Inwerkingtreding van het hele telecomhervormingspakket met de bekendmaking in het Publicatieblad van de EU (december 2009);   Oprichting van het Europees orgaan van telecomregulatoren BEREC (voorjaar 2010);   Omzetting van het telecomhervormingspakket in nationale wetgeving in de 27 EU-lidstaten (tegen juni 2011).   Voor meer informatie: Voorbereidende tekst van het overeengekomen hervormingspakket:   http://ec.europa.eu/information_society/policy/ecomm/tomorrow/index_en.htm      MEMO/09/513
