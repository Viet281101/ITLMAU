IP/09/563
Brussel, 8 april 2009Visserij: Ontsluiting van het volledige
potentieel van de Europese aquacultuurDe aquacultuur levert als snelst groeiende
voedselproducerende sector ter wereld ongeveer de helft van de vis die op
wereldvlak wordt gegeten en heeft zijn grenzen nog lang niet bereikt. De EU
heeft strenge normen ingevoerd die duurzame groei moeten verzekeren van een
centrale plaats in de aquacultuur. Hoewel de aquacultuursector in de EU de rest
van de wereld achter zich laat op het gebied van onderzoek en technologische
ontwikkeling, vertaalt deze vooruitgang qua uitmuntendheid zich niet in harde
productiecijfers. Integendeel: de productie in de EU stagneert, in schril
contrast met de forse groei in andere delen van de wereld. In de mededeling die
vandaag wordt voorgesteld, maakt de Commissie een inventaris van de situatie op
en geeft zij een nieuw elan ter bevordering van een duurzame groei van de
communautaire aquacultuursector.
“Met consumenten als de Europese, die aandringen op gezonde
visproducten van hoge kwaliteit, wacht de aquacultuur een mooie toekomst. Het
potentieel van deze sector staat weliswaar buiten kijf, maar wordt verre van
volledig benut. Het is tijd om ervoor te zorgen dat deze strategisch belangrijke
sector alle zeilen kan bijzetten, en niet alleen inspraakmogelijkheden op voet
van gelijkheid met de andere sectoren krijgt, maar ook de ruimte (letterlijk en
figuurlijk) om zich te ontwikkelen”, aldus Joe Borg, commissaris voor
Maritieme zaken en visserij. 
In de mededeling legt de Commissie de wortels van de stagnatie in de
communautaire aquacultuursector bloot en verkent zij mogelijkheden om het
concurrentievermogen, de duurzaamheid en het bestuur van de sector te
verbeteren.
Ten eerste kan het concurrentievermogen worden opgeschroefd door voortzetting
van de steunverlening voor onderzoek en technologische ontwikkeling, betere
ruimtelijke ordening in kustgebieden en stroomgebieden (waardoor de sector
makkelijker toegang krijgt tot ruimte en water) en integratie van de specifieke
behoeften van de sector in het communautaire marktbeleid voor visserijproducten.
Ten tweede kan de duurzaamheid worden gewaarborgd door voort te bouwen op
milieuvriendelijke productiemethoden, strenge normen voor de gezondheid en het
welzijn van de dieren in acht te nemen en een hoog niveau van
consumentenbescherming te bieden. Ten derde kan meer worden gedaan om het imago
en het bestuur van de sector te verbeteren. Het succes van de aquacultuur zal in
grote mate afhangen van het voorhandenzijn van een ondernemingsvriendelijk
klimaat op nationaal en/of lokaal niveau. De Commissie is bereid de lidstaten en
de regionale overheden richtsnoeren ter beschikking te stellen die ervoor moeten
zorgen dat gerichte maatregelen op lokaal, nationaal en EU-niveau de sector
helpen zijn troeven volledig uit te spelen.
De Commissie is ervan overtuigd dat een slagvaardige, versterkte
aquacultuursector als katalysator kan fungeren voor groei in aanverwante
sectoren en verder kan bijdragen tot de ontwikkeling van landelijke en
kustgebieden. De baten voor de consument zijn duidelijk: gezonde,
milieuvriendelijk geproduceerde kwaliteitsvoeding. Dit is maar een greep uit de
cruciale voordelen die zouden ontstaan als Europa gezamenlijk maatregelen neemt
om het volledige potentieel van de aquacultuursector te ontsluiten.
Voor meer informatie:
http://ec.europa.eu/fisheries/cfp/aquaculture_processing/aquaculture_nl.htm
Memo/09/161
