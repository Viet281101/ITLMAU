IP/09/317
Brussel, 25 februari 2009Commissie spreekt met werkgevers en
vakbonden om de economische crisis aan te pakken en banen te
scheppenDe Europese Commissie heeft vandaag haar
werkzaamheden voor de uitvoering van het Europees economisch herstelplan
voortgezet met een speciale bijeenkomst met de vertegenwoordigers van de
vakbonden en de werkgevers op Europees niveau. Er heerste eensgezindheid dat de
interne markt en het herstelplan een goede springplank kunnen zijn om in Europa
de crisis aan te pakken en banen te scheppen en dat nadere maatregelen op
Europees niveau moeten worden genomen.
"Om de economische crisis aan te pakken en banen te scheppen moeten we
samenwerken", aldus voorzitter Barroso. "Het beleid van de Commissie is erop
gericht om de gevolgen van de crisis voor de reële economie en de
werkgelegenheid te beperken, om het bedrijfsleven en de beroepsbevolking voor te
bereiden op herstel en om de Europeanen te helpen met het vinden van duurzame
banen. De crisis heeft een duidelijk effect op de werkgelegenheid. We hebben
samenwerking nodig om de neerwaartse spiraal te doorbreken, om banenverlies en
bedrijfssluitingen te beperken en om Europa weer op de rit te krijgen wat groei
en werkgelegenheid betreft. Ik ben zeer verheugd dat ik de gelegenheid heb om
met de sociale partners te bespreken hoe we ons werk het beste kunnen aanpakken
en hoe we elkaar kunnen vinden om resultaten te bereiken."
Tijdens de bijeenkomst van vandaag zijn de Commissie en de Europese sociale
partners (EVV, Business Europe, CEEP en UEAPME) het eens geworden over de
noodzaak om gezamenlijk te werken aan het veiligstellen en verder ontwikkelen
van de sociale en economische doelstellingen van de EU en van de interne markt
als de bron van welvaart, groei en werkgelegenheid in Europa.
De Europese sociale partners vonden dat het Europees economisch herstelplan
het juiste uitgangspunt was en zij hebben hun bereidheid uitgesproken om met de
benodigde ambitie mee te werken aan een doeltreffende uitvoering van het
herstelplan.
Het Europees economisch herstelplan, dat door de Commissie werd voorgesteld
en door de Europese Raad in december werd aangenomen, biedt een breed pakket
maatregelen om banen te behouden en te scheppen en om het vermogen van de
Europese economie te optimaliseren om de recessie te boven te komen. 
Veel hoofdelementen van het herstelplan zullen rechtstreeks van invloed zijn
op de beroepsbevolking. Daartoe behoort ook opleiding, om mensen aan het werk te
houden en te helpen een nieuwe baan te vinden. Er is EU-geld beschikbaar via het
Europees Sociaal Fonds en het Europees fonds voor aanpassing aan de
globalisering en er zijn nieuwe financieringsbronnen beschikbaar voor het
mkb.
Het overleg met de vertegenwoordigers van de sociale partners was gericht op
hun voorstellen voor maatregelen om de groei en de werkgelegenheid te
bevorderen, om flexizekerheidsmaatregelen in te voeren en bedrijven en
werknemers te helpen de recessie te boven te komen, om de investeringen te
bevorderen en de koopkracht en de vraag overeind te houden, om het vrije verkeer
van werknemers en de collectieve arbeidsovereenkomsten te respecteren en om de
voortzetting van de interne markt te garanderen. Hun standpunten zullen door de
Commissie worden ingebracht op de informele bijeenkomst op 1 maart met de
staatshoofden en regeringsleiders, op de voorjaarsbijeenkomst van de Europese
Raad en op de werkgelegenheidstop die in mei zal plaatsvinden.  De Commissie en
de sociale partners hebben afgesproken dat zij nauw zullen samenwerken en dat
zij manieren willen vinden om te zorgen dat werkgevers en vakbonden in heel
Europa kunnen bijdragen aan een succesvol herstel van de Europese economie.
Op deze bijeenkomst waren de volgende vertegenwoordigers van de sociale
partners aanwezig: voor Business Europe: Ernest-Antoine Seillière,
voorzitter; voor CEEP: Carl Cederschiöld, voorzitter; voor EVV: John Monks,
secretaris-generaal; voor UEAPME: Georg Toifl, voorzitter.
