IP/09/1310 Brussel, 14 september 2009  Initiatief inzake innovatieve geneesmiddelen: Europa neemt het voortouw in biofarmaceutische innovatie.  Vandaag heeft het Initiatief inzake innovatieve geneesmiddelen (IMI) - het publiek-private partnerschap tussen de Europese Commissie en de Europese farmaceutische industrie, vertegenwoordigd door de EFPIA - een eerste belangrijke aankondiging gedaan over het succes van de samenwerking. Het IMI kondigde de onderwerpen aan voor onderzoek in het kader van de tweede oproep tot het indienen van voorstellen. Met deze onderwerpen beoogt het IMI de ontdekking en de ontwikkeling van nieuwe geneesmiddelen tegen kanker en ontstekings- en infectieziekten te bespoedigen. Voor deze tweede oproep wordt 156,3 miljoen euro uitgetrokken, waarvan 76,8 miljoen door de Europese Commissie wordt verstrekt en naar verwachting 79,5 miljoen in natura door bedrijven die lid zijn van de EFPIA. Het IMI stelde ook zijn pas benoemde uitvoerend directeur voor: Michel Goldman, die zijn functie op 16 september officieel zal opnemen.  EU-commissaris voor wetenschap en onderzoek Janez Potočnik wees op de resultaten van het initiatief en de belangrijke vooruitgang die al is geboekt:  ''Het IMI is ons antwoord op de noodzaak om de aantrekkelijkheid van Europa voor O&amp;O op farmaceutisch gebied te verbeteren en ervoor te zorgen dat de resultaten van fundamenteel onderzoek snel in nieuwe innovatieve behandelingen kunnen worden vertaald. De resultaten van dit interessante nieuwe onderzoekmechanisme moeten zeer spoedig merkbaar worden, met name doordat nieuwe innovatieve geneesmiddelen sneller beschikbaar komen voor de Europese patiënten."  In zijn toespraak tot de media prees Arthur J. Higgins, algemeen directeur van Bayer HealthCare en voorzitter van de EFPIA, de samenwerking tussen de industrie en de Commissie:  "Het IMI geeft een duidelijk signaal dat Europa het voortouw wil nemen op het gebied van biofarmaceutische innovatie. Door de O&amp;O-processen te versnellen en te optimaliseren proberen wij de knelpunten bij de ontwikkeling van geneesmiddelen uit de weg te ruimen. Daarom hebben wij tot nu toe – inclusief de 136 miljoen euro van de industrie - al 246 miljoen euro geïnvesteerd in de geselecteerde voorstellen. Het grootste succes van dit initiatief is dat farmaceutische bedrijven die normaal met elkaar concurreren, nu samenwerken met academische belanghebbenden in een ongeziene inspanning om de ontdekking van innovatieve geneesmiddelen te bespoedigen."  De pas benoemde uitvoerend directeur, Professor Michel Goldman, verklaarde:  "Ik ben zeer blij dat ik bij het IMI aan de slag kan op een zo belangrijk moment in zijn ontwikkeling. Op basis van mijn eerdere ervaring met publiek-private partnerschappen zal mijn eerste prioriteit erin bestaan de bruggen tussen de academische wereld en het bedrijfsleven te versterken, in het belang van de patiënten".   De benoeming van Michel Goldman tot nieuw uitvoerend directeur is een belangrijke stap naar volledige onafhankelijkheid van het IMI van de Europese Commissie en de EFPIA.   De nieuwe onderzoekthema's zijn goedgekeurd door de raad van bestuur van het IMI, na uitgebreid overleg tussen diverse belanghebbenden,  waaronder het wetenschappelijk comité van het IMI, vertegenwoordigers van de lidstaten, de Europese Commissie en de farmaceutische bedrijven die lid zijn van de EFPIA.  Alle partijen zetten zich in voor samenwerking met publieke en private organisaties om deze kwesties efficiënter aan te pakken. De tweede oproep van het IMI tot het indienen van voorstellen zal op 30 oktober 2009 worden gepubliceerd. Achtergrond Het IMI, dat in 2007 van start is gegaan, is een publiek-privaat partnerschap dat een bijdrage wil leveren om de ontdekking en ontwikkeling van betere geneesmiddelen voor patiënten efficiënter te maken door knelpunten in het huidige onderzoeks- en ontwikkelingsproces van geneesmiddelen uit de weg te ruimen. Het totale budget van het IMI voor de periode 2008-2017 bedraagt 2 miljard euro (1 miljard van de Europese Gemeenschap en 1 miljard van het bedrijfsleven).  De eerste oproep van het IMI tot het indienen van voorstellen is gepubliceerd in april 2008. Er werden toen 134 voorstellen ingediend, waarvan er 15 geselecteerd zijn voor 246 miljoen euro aan steun. Michel Goldman  Michel Goldman is professor immunologie aan de faculteit geneeskunde van de Université Libre de Bruxelles (ULB). Zijn werk op het gebied van door het immuunsysteem veroorzaakte aandoeningen en op het immuunsysteem gebaseerde biotherapieën heeft geleid tot meer dan 380 artikelen in vaktijdschriften. In 2000 ontving hij de Joseph Maisin-prijs, een belangrijke onderscheiding voor klinische wetenschappen die wordt uitgereikt door het Belgische Fonds voor Wetenschappelijk Onderzoek. In 2006 werd hij door het Thomson Institute for Scientific Information genoemd als een van de meest geciteerde wetenschappers.  De 9 onderwerpen van de tweede oproep van het IMI tot het indienen van voorstellen    Beeldvormende biomarkers voor de ontwikkeling van geneesmiddelen tegen kanker   Nieuwe hulpmiddelen voor targetvalidatie om de doeltreffendheid van oncologische geneesmiddelen te verbeteren    Moleculaire biomarkers: snellere ontwikkeling van kankertherapie en verfijning van patiëntenzorg   Identificatie en ontwikkeling van snelle diagnostische tests op de plaats van verzorging voor bacteriële diagnose om de uitvoering van klinische proeven en de klinische praktijk te vergemakkelijken.   Inzicht in afwijkende adaptieve immuniteitsmechanismen    Omzettingsgericht onderzoek naar chronische door het immuunsysteem veroorzaakte aandoeningen: opschaling van dierlijke modellen naar mensen    Modelvorming geneesmiddel/aandoening: bibliotheek &amp; kader   Open farmacologische ruimte   Elektronische patiëntendossiers    Nadere informatie over het IMI:    http://imi.europa.eu  en  http://www.imi-europe.org    Zie ook  IP/08/662 en   IP/09/802
