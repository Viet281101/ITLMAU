IP/09/ 1878   Brussel, 4 december 2009  Het mobiele deel van de EU‑Smaakmakerscampagne om gezonde eetgewoonten bij kinderen te bevorderen, loopt naar zijn einde, maar de algemene campagne gaat door Het campagneteam heeft met zijn Smaakmakersbussen inmiddels 173 scholen over heel Europa bezocht met spelletjes en quizzen die de kinderen moeten overtuigen van de noodzaak verstandig te eten. Ongeveer 17 000 kinderen hebben gedurende deze mobiele campagne, die eind november is afgelopen, tal van wetenswaardigheden opgestoken over de voordelen van groenten, fruit en zuivel. En dan zijn er nog de duizenden kinderen die allerlei interessants leren op de interactieve website van de Smaakmakers – inmiddels de spil van de “Eet, drink, beweeg”‑campagne.  Op 28 september gaf EU‑commissaris Mariann Fischer Boel het startschot voor de mobiele campagne (zie   IP/09/1366   ), die haar tenten vervolgens opsloeg in België, Frankrijk, het Verenigd Koninkrijk, Ierland, Estland, Litouwen en Polen. De activiteiten waren specifiek gericht op de leeftijdsgroep van 8‑12 jaar en behelsden onder meer een inleidende presentatie over de noodzaak gezond te eten, gevolgd door groepsspelletjes en een toelichting over de Smaakmakerswebsite. De scholen kijken met tevredenheid terug op dit evenement, dat zij “interessant, leerrijk en interactief” noemen. De bussen mogen dan voor dit jaar weer op stal staan, de Smaakmakers gaan nog steeds de boer op, zij het dan alleen interactief, via hun populaire website. De grappig eigenzinnige hoofdfiguren van de campagne (groenten, fruit en zuivel met menselijke trekjes) doen er alles aan om de jonge internauten te doordringen van het idee dat een gezond dieet op jonge leeftijd borg staat voor een gezond leven later. Bovendien kunnen de kinderen op de site deelnemen aan een schattenjacht, met leuke prijzen voor de gelukkige winnaars. Meer informatie: De Smaakmakerscampagne:    http://ec.europa.eu/agriculture/tasty-bunch/    De schattenjacht:    http://ec.europa.eu/agriculture/tasty-bunch/treasure-hunt/index_nl.htm    Geactualiseerd persmateriaal is beschikbaar in de pershoek op het volgende adres:    http://ec.europa.eu/agriculture/tasty-bunch/press-corner/index_nl.htm
