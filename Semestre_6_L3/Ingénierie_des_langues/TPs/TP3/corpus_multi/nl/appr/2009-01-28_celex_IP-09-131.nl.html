IP/09/131
Brussel, 28 januari 2009Een betere regelgeving – een Europees
succesverhaalUit de vandaag door de Europese Commissie
voorgelegde strategische evaluatie van betere regelgeving in de Europese Unie
blijkt dat een betere regelgeving een fundamenteel onderdeel vormt van Europa's
respons op de economische en financiële crisis en dat burgers en bedrijven
– en vooral kleine en middelgrote ondernemingen (kmo's) – al
profiteren van vereenvoudigde maatregelen en besparingen van administratieve
kosten. In het kader van een radicale vereenvoudigingsoperatie zijn tot dusver
voostellen gedaan om ongeveer 1300 besluiten – samen goed voor ongeveer
10% van het acquis of 7800 bladzijden van het Publicatieblad – te
schrappen. De voorgestelde of geplande verlagingen van de administratieve lasten
leveren meer dan 30 miljard euro besparingen op. Alleen al dankzij het
btw-voorstel van vandaag kan 18 miljard euro worden bespaard. De voortrekkersrol
van de Commissie bij het verlagen van de administratieve lasten heeft de meeste
lidstaten geïnspireerd en 21 landen hebben al ambitieuze nationale
programma's ontwikkeld ter verlaging van de administratieve lasten. Ten slotte
zal de Commissie de kwaliteit van alle nieuwe wetgeving blijven verbeteren
dankzij betere effectbeoordelingen. De Commissie zal in dit verband de
subsidiariteitstoetsing versterken, de raadpleging van stakeholders verbeteren
en de effecten op bijvoorbeeld kmo's, administratieve lasten, grondrechten,
consumenten en regio's grondiger beoordelen.
Volgens José Manuel Barroso, voorzitter van de Europese Commissie,
"vormt de door de Commissie voorgestelde verlaging van de administratieve
lasten een essentieel onderdeel van het initiatief de Europese economie te
herstellen. De tijden veranderen. Regelgeving moet dynamisch en niet statisch
zijn en aan nieuwe omstandigheden en behoeften worden aangepast. Door de
raadpleging van stakeholders te verbeteren, de effectbeoordelingen te verfijnen
en de administratieve lasten te verlagen kunnen we de Europese regelgeving
steeds doeltreffender en gebruikersvriendelijker maken. De Commissie doet wat ze
beloofd heeft. Ik hoop dat ook de lidstaten en het Europees Parlement dat de
komende maanden zullen doen zodat onze inspanningen niet aan slagkracht zullen
verliezen".
Volgens vice-voorzitter Günter Verheugen “is de strategie voor
een betere regelgeving – vier jaar nadat de aanzet ertoe werd gegeven
– een succes. We hebben al indrukwekkende resultaten behaald en we willen
nog veel verder gaan vóór het einde van het jaar. Een betere
regelgeving waarbij we waar nodig regels formuleren maar de lasten voor
bedrijven en burgers tot het noodzakelijke minimum beperken, moet een essentieel
onderdeel blijven van onze respons op de huidige economische
moeilijkheden.”
De radicale vereenvoudiging van het
Gemeenschapsrecht is in 2008 voortgezet
Door de wetgeving te vereenvoudigen en te codificeren heeft deze Commissie
maatregelen genomen die – na volledige instemming van de Raad en het
Parlement – het communautair acquis met bijna 10% zullen reduceren
(ongeveer 1300 wetgevingsbesluiten en 7800 bladzijden van het Publicatieblad).
Er is echter nog ruimte voor meer vereenvoudiging en de Commissie zal in 2009 33
nieuwe initiatieven nemen. Na een doorlichting van het Gemeenschapsrecht zouden
nog eens 81 acties in toekomstige vereenvoudigingsactiviteiten kunnen worden
geïntegreerd. De volgende Commissie zou de vereenvoudigingsoperatie
bijgevolg moeten kunnen voltooien.
Voor nadere informatie, zie MEMO/09/31
De administratieve lasten worden in hoog tempo verlaagd
Sinds de Europese Commissie heeft voorgesteld de administratieve lasten voor
bedrijven in de EU met 25% in 2012 te verlagen en ook de lidstaten bij dit
initiatief heeft betrokken, is het aantal lidstaten dat soortgelijke nationale
streefcijfers heeft vastgesteld aanzienlijk gestegen van 7 (2006) tot 14 (2007)
en 21 (2008).
In 2007 en 2008 heeft de Commissie 21 Fast Track Actions (FTA)
voorgesteld die naar schatting meer dan 2,3 miljard euro besparingen voor
bedrijven in de EU zullen opleveren. Bovendien werd de basis gelegd voor
voorstellen van de Commissie om de kosten op grote schaal te verminderen.
Vandaag heeft de Commissie een voorstel voor een ambitieuze herziening van de
btw-richtlijn goedgekeurd om de obstakels voor elektronische facturering te
verwijderen. Op middellange termijn zouden de kosten jaarlijks met 18 miljard
euro kunnen worden verlaagd. Inzake vennootschapsrecht is de Commissie van plan
een voorstel in te dienen om de lidstaten toe te laten micro-ondernemingen van
de werkingssfeer van de jaarrekeningenrichtlijnen van de EU uit te sluiten. Dit
zou 7 miljard euro extra besparingen kunnen opleveren. Het beginsel "think small
first" wordt op al deze richtlijnen toegepast om het systeem op de behoeften van
kmo's toe te snijden.
Voor nadere informatie, zie MEMO/09/30
Nadere
informatie (Secretariaat-generaal)
Nadere
informatie (DG Ondernemingen)
Voor meer informatie over e-facturering, zie IP/09/132
