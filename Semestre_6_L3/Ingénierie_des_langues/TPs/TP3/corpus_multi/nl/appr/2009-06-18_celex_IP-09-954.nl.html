IP/09/ 954   Brussel, 20 juni 2009  Termijn voor inzendingen in het kader van de EU‑wijde wedstrijd “Bio-logo” verschoven naar 6 juli 2009 Enkele dagen voor het verstrijken van de termijn doet het directoraat‑generaal voor Landbouw en plattelandsontwikkeling van de Europese Commissie zijn laatste oproep voor inzendingen in het kader van de EU‑wijde wedstrijd "Bio‑logo". Studenten Design uit de 27 lidstaten kunnen hun logo‑ontwerp insturen en maken kans op flinke geldprijzen en – wie weet ? – eeuwige roem als dé ontwerper van het nieuwe EU‑logo voor biologische producten. Uiterste datum voor inzendingen is nu 6 juli 2009.  Deze wedstrijd staat open voor EU‑burgers van alle leeftijden die momenteel zijn ingeschreven aan een hogere‑opleidingsinstelling voor kunst of design die in de EU is gevestigd, of die onlangs in gerelateerde vakken zijn afgestudeerd. Tot nu toe hebben maar liefst meer dan 500 studenten de koe bij de horens gevat en hun uitermate creatieve en unieke ontwerpen voor een symbool voor Europese biologische levensmiddelen en landbouw opgestuurd. Nu de termijn met 5 dagen is verlengd, krijgen nog meer studenten de kans deel te nemen. De inzendingen kunnen worden geüpload op de speciale wedstrijdsite:   www.ec.europa.eu/organic-logo   .  Een internationale jury van deskundigen op het gebied van biologische landbouw en productie, en gerenommeerde designtechnici zal de inzendingen die aan de wedstrijdvoorschriften voldoen, evalueren. Bekend juryleden zijn: Riitta Brusila‑Räsänen , professor grafisch ontwerp van de universiteit van Lapland / Finland, professor, doctor honoris causa, creatief directeur en managingpartner Erik Spiekermann (Duitsland), Elisabeth Mercier , directeur van Agence BIO (Frankrijk), Urs Niggli , directeur van het onderzoeksinstituut voor biologische landbouw (FiBL – Zwitserland), Szymon Skrzypczak , een bekroond jong ontwerper uit Polen, Tom Václavík, expert marketing van biologische producten en voorzitter van de internationale vereniging van kleinhandelaars in bioproducten (Tsjechië), en Craig Sams , voorzitter van de Soil Association (Verenigd Koninkrijk). Rob Vermeulen , voormalig voorzitter van de Pan-European Brand Design Association, zal de wedstrijdjury voorzitten.   De inzendingen worden beoordeeld op universaliteit, begrijpelijkheid (zonder gebruikmaking van woorden), duidelijke presentatie en tijdloosheid. De meest pakkende en originele logo’s die op 20 juli 2009 door de officiële jury worden geselecteerd, komen op de wedstrijdsite   www.ec.europa.eu/organic-logo   . In die fase wordt het bijzonder spannend: elke Europese burger krijgt immers tot het eind van het jaar de gelegenheid online voor zijn favoriete inzending te stemmen. Vervolgens worden drie winnaars geselecteerd. De eerste prijs houdt in dat het betrokken logo op biologische producten uit de EU komt te staan en bovendien hangt er een geldsom van 6000 euro aan vast. De tweede winnaar sleept 3500 euro in de wacht en de derde 2500. De winnaars worden in juli 2010 bekend gemaakt en krijgen hun prijzen tijdens de uitreikingsceremonie in Brussel uitgereikt uit handen van de Europees commissaris voor Landbouw en plattelandsontwikkeling. Aanvullende informatie over het nieuwe bio‑logo van de EU De Europese Commissie is op zoek naar een nieuw logo voor voorverpakte biologische producten die zijn geproduceerd in de EU en aan bepaalde EU‑productienormen voldoen. Het nieuwe logo zal in juli 2010 in gebruik worden genomen. Het moet worden aangebracht op alle voorverpakte biologische producten die zijn geproduceerd in de EU en aan de etiketteringsvoorschriften voldoen. Bovendien mag het EU‑logo op vrijwillige basis worden gebruikt op alle niet‑voorverpakte biologische producten die worden geproduceerd in de EU of die worden ingevoerd uit derde landen.
