IP/09/659
Brussel, 29 april 2009Staatssteun: Commissie keurt pakket
maatregelen goed om besluitvorming in staatssteunzaken te vereenvoudigen en te
versnellenDe
Europese Commissie heeft op het gebied van staatssteun een pakket
vereenvoudigingsmaatregelen goedgekeurd, bestaande uit een code met goede
praktijken en een mededeling voor een vereenvoudigde procedure. Beide documenten
willen de doelmatigheid, transparantie en voorspelbaarheid van
staatssteunprocedures in elke fase van het onderzoek verbeteren. Dit moet de
vrijwillige samenwerking tussen de Commissie en de lidstaten ten goede komen.
Meer bepaald stellen beide documenten voor dat de lidstaten hun contacten
intensiveren vóór de eigenlijke aanmelding van steunmaatregelen, om al
vroeg in de procedure mogelijke problemen op te ruimen. Ook bevatten zij een
reeks planninginstrumenten voor de behandeling van moeilijke èn eenvoudige
zaken.  De goedkeuring van dit vereenvoudigingspakket is een belangrijk
onderdeel in het hervormingsplan dat de Commissie in 2005 met haar Actieplan
Staatssteun aankondigde (zie IP/05/680).
Neelie Kroes, eurocommissaris voor concurrentiebeleid, verklaarde: "Dit
pakket vereenvoudigingsmaatregelen op het gebied van staatssteun komt het
bedrijfsleven ten goede: in staatssteunzaken komen er sneller beslissingen,
vooral doordat de lidstaten en de Commissie nu vroeger en beter zullen kunnen
samenwerken. Met de goedkeuring van deze code met goede praktijken en deze
mededeling over een vereenvoudigde procedure komt de Commissie haar beloften uit
het Actieplan Staatssteun na, om de staatssteunprocedures te moderniseren en te
vereenvoudigen." 
Dit pakket
vereenvoudigingsmaatregelen wil de procedure voor het behandelen van
uiteenlopende staatssteunzalen vereenvoudigen en zo ook versnellen: eenvoudige
zaken die bij de Commissie worden aangemeld, complexe zaken met baanbrekende
thema's, of de behandeling klachten. Dit is in lijn met de doelstellingen die
werden aangekondigd in het Actieplan Staatssteun van 2005 (IP/05/680),
dat doelmatigere, eenvoudigere en beter voorspelbare procedures op het gebied
van staatssteun in het vooruitzicht stelde. Dit pakket is uitgebreid besproken
met de lidstaten en andere stakeholders (zie IP/08/1950),
en heeft in hoofdzaak positieve reacties opgeleverd.
De code met goede
praktijken geeft in detail aan hoe staatssteunprocedures moeten verlopen, vooral
wat betreft duur, transparantie en voorspelbaarheid. De code omvat een aantal
vrijwillige afspraken tussen de Commissie en de lidstaten om de procedure, in
iedere fase van een staatssteunzaak, beter te stroomlijnen en meer voorspelbaar
te maken. Deze code zal gelden voor alle zaken die niet onder de algemene
groepsvrijstellingsverordening (zie IP/08/1110)
of de mededeling over de vereenvoudigde procedure vallen.
In deze code met goede praktijken hebben de Commissie en lidstaten een aantal
verbintenissen gebundeld. Zo zal de Commissie op regelmatigere basis zgn.
prenotificatiecontacten aanbieden, zodat aanmeldingen verbeteren van kwaliteit
en vollediger zijn. Bijzonder baanbrekende, complexe of dringende zaken zullen
worden behandeld volgens een samen afgesproken planning. Ook zal de Commissie
proberen haar verzoeken om informatie te bundelen. Van de lidstaten wordt dan
weer verwacht dat zij sneller en vollediger antwoorden op vragen die de
Commissie bij de behandeling van zaken stelt. Met het oog daarop stelt de code
ook voor dat de bestaande procedurele middelen vastberaden worden ingezet om de
lidstaten aan te moedigen snel te reageren en de procedures niet te laten
stokken. De code met goede praktijken wil ook de procedure voor de behandeling
van klachten verbeteren, door onder meer indicatieve termijnen en betere
informatie voor klagers. 
Doel van de mededeling over de vereenvoudiging van de procedure is het
verbeteren van de afhandeling door de Commissie van eenvoudige zaken, zoals
zaken die duidelijk in lijn zijn met bestaande horizontale instrumenten of met
de vaste beschikkingspraktijk van de Commissie.  De Commissie wil
ervoor zorgen dat steun die duidelijk verenigbaar is, binnen één maand
is goedgekeurd, op voorwaarde dat de lidstaten zorgen voor een volledige
aanmelding. Daarom bevat de mededeling ook een illustratieve lijst
steunmaatregelen, zoals bepaalde vormen van mkb-steun, milieusteun, steun voor
innovatie, en reddings- en herstructureringssteun, die in principe allemaal voor
een vereenvoudigde afhandeling in aanmerking komen. 
Deze nieuwe procedure moet niet alleen sneller, maar ook transparanter zijn:
stakeholders krijgen een extra kans om opmerkingen te maken over de voorgenomen
steunmaatregel. Voortaan zal namelijk in het kader van de vereenvoudigde
procedure vooraf op de website van de Commissie een samenvatting worden
gepubliceerd van de maatregelen die een lidstaat heeft aangemeld.
Het is niet de bedoeling dat deze initiatieven gaan gelden voor de
maatregelen die de lidstaten in het kader van de huidige financiële en
economische crisis aanmelden. Daarvoor gelden specifieke, ad-hoc interne
procedures op basis waarvan de Commissie de aangemelde maatregelen bij
hoogdringendheid kan behandelen.      
De code en de mededeling zijn momenteel in het Engels, Frans en Duits
beschikbaar op de website van de Commissie, onder:
http://ec.europa.eu/competition/state_aid/reform/reform.html
De overige talenversies komen binnenkort beschikbaar.
Voor meer informatie, zie ook MEMO/09/208.
