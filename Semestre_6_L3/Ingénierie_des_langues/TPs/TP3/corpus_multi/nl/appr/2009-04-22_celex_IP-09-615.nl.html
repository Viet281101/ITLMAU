IP/09/615
Brussel, 22 april 2009Het Bolognaproces
– hervorming van de universiteiten in de komende tien jaarOp 28 en 29 april komen de ministers voor hoger
onderwijs uit 46 Europese landen in Leuven en Louvain-la-Neuve, België,
bijeen om de resultaten van het Bolognaproces te bespreken, een nieuwe agenda op
te stellen en overeenstemming te bereiken over de prioriteiten voor de Europese
hogeronderwijsruimte voor de periode tot 2020. Ook buiten Europa bestaat grote
belangstelling voor de hervormingen in de Europese hogeronderwijsruimte: voor
het eerst vindt een “Bolognabeleidsforum” plaats waarbij naast de 46
aan het proces deelnemende landen ook 20 landen van buiten Europa aanwezig
zullen
zijn[1].
Het Bolognaproces is van 29 landen in 1999 uitgegroeid tot inmiddels 46
landen[2] en is duidelijk een
Europees succesverhaal. De laatste inventarisatie van de vorderingen met het
Bolognaproces, die in Leuven en Louvain-la-Neuve aan de ministers zal worden
gepresenteerd, concludeert dat er goede vooruitgang is geboekt met de uitvoering
van de Bolognahervormingen, al is het niet overal in gelijke mate. Het laatste
verslag van de Commissie ten behoeve van het proces bevestigt deze positieve
conclusie en meldt dat er aanzienlijke vorderingen zijn gemaakt, ook op het
gebied van structurele hervormingen. Nu moet de aandacht uitgaan naar de
modernisering van het nationale beleid en de concrete uitvoering van de
hervormingen in de Europese hogeronderwijsinstellingen.
De belangrijkste Bolognahervormingen concentreren zich op:de driefasestructuur (bachelor, master, doctoraat), 
de kwaliteitszorg in het hoger onderwijs, en 
de erkenning van kwalificaties en studietijdvakken.
Alles bij elkaar hebben deze hervormingsinspanningen nieuwe kansen
voor universiteiten en studenten gecreëerd. Het vorig jaar ingevoerde
Europees register voor kwaliteitsborging in het hoger onderwijs maakt het
Europese hoger onderwijs zichtbaarder en bevordert het vertrouwen in de
instellingen en programma’s in Europa en de rest van de wereld.
Naar aanleiding van de op handen zijnde bijeenkomst merkte Europees
commissaris voor Onderwijs, opleiding, cultuur en jeugdzaken, Ján
Figel’, op: “Dankzij het Bolognaproces zijn de
hogeronderwijsstelsels beter verenigbaar en vergelijkbaar. Daardoor is Europa
ook een aantrekkelijker bestemming voor studenten van andere continenten
geworden. De doelstellingen die in 1999 werden vastgesteld, zijn weliswaar nog
niet volledig bereikt, maar wij moeten de blik op de toekomst gericht houden,
vooral gezien de problemen waarvoor de huidige economische crisis ons plaatst.
Hoger onderwijs is essentieel om tot een duurzaam economisch herstel te komen en
innovatie te stimuleren. De universiteiten moeten moderniseren en dit wordt van
overheidswege ook algemeen erkend, niet alleen in Europa, maar ook in de rest
van de wereld. Dankzij deze steun kan het Bolognaproces een succes
worden.”
Uit een onlangs onder studenten in het hoger onderwijs gehouden
Eurobarometerenquête blijkt dat zij een ruimere toegang tot hoger
onderwijs willen en van mening zijn dat de universiteiten zich open moeten
stellen voor samenwerking met de arbeidswereld en voor het concept van een leven
lang leren. Zo vindt maar liefst 97% van de studenten dat zij de nodige
vaardigheden en kennis moeten kunnen verwerven om met succes de arbeidsmarkt te
betreden. 
Een grote meerderheid (87%) is van mening dat hogeronderwijsinstellingen
innovatie moeten bevorderen en ondernemingsgeest bij hun studenten en
medewerkers moeten stimuleren; ook moeten studenten in het kader van hun
studie stage kunnen lopen in het bedrijfsleven. Steeds meer studenten willen
in het buitenland studeren en de meesten van hen willen meer informatie krijgen
over de kwaliteit van hogeronderwijsinstellingen, zodat zij een weloverwogen
keuze kunnen maken. 
De Europese Commissie werkt samen met de lidstaten en de hogeronderwijssector
aan de uitvoering van de moderniseringsagenda voor universiteiten in het kader
van de Lissabonstrategie voor groei en werkgelegenheid. Er worden
subsidies verstrekt via het nieuwe programma ‘Een leven lang leren’
(Erasmusacties), het 7e EU-kaderprogramma voor onderzoek en het programma voor
concurrentievermogen en innovatie, alsook via de structuurfondsen en leningen
van de Europese Investeringsbank (EIB). 
De Commissie biedt ook concrete ondersteuning aan hogeronderwijshervormingen
in de rest van de wereld door middel van haar buitenlands beleid en een reeks
programma’s; zo is er steun voor de nabuurlanden van de EU beschikbaar via
het Tempus-programma. De betrekkingen met andere partnerlanden worden
ondersteund met een reeks bilaterale of multilaterale
samenwerkingsprogramma’s: EU-VS/Canada, Edulink, ALFA voor Latijns-Amerika
en het nieuwe Nyerere-programma voor Afrika. Ten slotte is er nog het Erasmus
Mundus-programma, dat studenten uit de hele wereld beurzen verstrekt om in
verschillende Europese landen geïntegreerde masteropleidingen te volgen. De
nieuwe fase van het programma omvat ook doctoraatsstudies. De steun die de
Commissie via het 7e kaderprogramma voor onderzoek verleent voor de
onderzoeksactiviteiten van hogeronderwijsinstellingen voorziet ook in
samenwerking met niet-Europese instellingen. Dankzij de Marie Curie-acties
kunnen individuele onderzoekers de gelegenheid krijgen om in een onderzoeksteam
in een ander land te werken. 
Voor meer informatie:
Europese Commissie: MEMO/09/170
[FAQ over Bologna], 22 april 2009
Europese Commissie: MEMO/09/172
[Eurydice-verslag], 22 april 2009
Europese Commissie: MEMO/09/171
[Eurobarometer], 22 april 2009
Europese Commissie: hoger
onderwijs
Europese Commissie: hoger onderwijs: BolognaOfficiële website van het BolognaprocesBologna-ministersconferentie,
Louvain-la-Neuve en Leuven, 28-29 april 2009 
[1]De volgende landen zijn
uitgenodigd: Marokko, Tunesië, Egypte, Ethiopië, Senegal, Tanzania,
Zuid-Afrika, Israël, Jordanië, Kazachstan, Kirgizië, India,
China, Japan, Vietnam, Australië, Nieuw-Zeeland, Brazilië, Mexico,
Verenigde Staten en
Canada.[2]
Albanië, Andorra, Armenië, Azerbeidzjan, België, Bosnië en
Herzegovina, Bulgarije, Cyprus, Denemarken, Duitsland, Estland, Finland,
Frankrijk, Georgië, Griekenland, Hongarije, Ierland, IJsland, Italië,
Kroatië, Letland, Liechtenstein, Litouwen, Luxemburg, Malta, Moldavië,
Montenegro, Nederland, Noorwegen, Oekraïne, Oostenrijk, Polen, Portugal,
Roemenië, Rusland, Servië, Slovenië, Slowakije, Spanje,
Tsjechië, Turkije, Vaticaanstad, Verenigd Koninkrijk, Voormalige
Joegoslavische Republiek Macedonië, Zweden en Zwitserland.
