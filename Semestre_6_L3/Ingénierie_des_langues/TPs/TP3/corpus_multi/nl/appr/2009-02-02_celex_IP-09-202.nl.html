IP/09/202
Brussel, 2 februari 2009Consumentenbescherming: energie, bankieren
en stedelijk vervoer voor consumenten "beneden de
maat"Volgens een nieuw EU-verslag dat vandaag door de
Europese Commissie wordt gepubliceerd, ontmoeten consumenten veel problemen op
drie gebieden van dienstverlening die werkelijk van belang zijn voor mensen:
energie, bankieren en vervoer (trein, bus en tram). In het tweede EU-jaarverslag
van het scorebord voor de consumentenmarkten worden meer dan twintig goederen-
en dienstensectoren (waaronder de levensmiddelen-, kleding- en schoenenbranche,
de financiële dienstverlening en de energie- en telecommunicatiesector)
doorgelicht en beoordeeld op vijf belangrijke consumentenindicatoren: prijzen,
overstappen, tevredenheid, klachtafhandeling en veiligheid. Het doel is om in
kaart te brengen welke markten voor consumenten het meest door verstoringen
worden bedreigd. De Commissie zal in 2009 een diepgaande marktanalyse
betreffende de consumentenvoorwaarden op de stroommarkt voor kleinverbruikers
uitvoeren. 
Meglena Kuneva, EU-commissaris voor consumentenbescherming stelde het als
volgt: "Ik vind het zeer zorgwekkend dat drie dienstensectoren die zo'n
belangrijke rol in het leven van mensen spelen, zo slecht scoren in een reeks
van EU-brede consumentenindicatoren. Aangezien een aanzienlijk deel van het
huishoudbudget aan elektriciteit wordt uitgegeven, heb ik besloten dat de
stroommarkt voor kleinverbruikers in 2009 de doelsector voor onderzoek is.
Europese consumenten verdienen een betere behandeling."
De belangrijkste resultaten 
Uit het scorebord voor 2009 komen twee belangrijke trends voor de gehele EU
naar voren:
1. De basisdienstverlening voor consumenten is beneden de maat.
Consumenten ondervinden stelselmatig meer problemen in de dienstensector dan
op de traditionele goederenmarkten. De gegevens voor 19 markten betreffende
tevredenheid laten wederom een duidelijk verschil zien tussen de diensten- en de
goederenmarkten. Er bestaat met name ontevredenheid over het stedelijk en
buitenstedelijk vervoer (trein, bus en tram), de energiesector, de vaste
telefonie en de postdiensten. Minder dan 60% van de consumenten is tevreden over
de dienstverlening in al deze sectoren. Consumenten hebben ook zichtbaar meer
klachten over de dienstenmarkten dan over de goederenmarkten. Zie MEMO/09/44.
2. De drie sectoren waar consumenten de meeste problemen ondervinden
(gemeten voor vijf indicatoren) zijn energie, vervoer en bankdiensten
De energiesector:Minder dan twee derde van de consumenten is tevreden over hun
energieleverancier.
De leveranciers van elektriciteit en gas scoren met name slecht wat betreft
de gemelde prijsstijgingen. Ongeveer 60% van de consumenten meldde
prijsstijgingen door hun energieleverancier, terwijl maar 3-4% een prijsdaling
zag.
De leveranciers van elektriciteit en gas scoren ook bijzonder slecht op het
gebied van de vergelijkbaarheid van aanbiedingen en het gemak van overstappen.
De energiesector was de sector waar de consumenten het minst overstapten:
slechts 7% stapte over naar een andere gasleverancier en slechts 8% naar een
andere elektriciteitsleverancier.Het percentage consumenten dat van
leverancier wisselt, met name van belang omdat een van de hoofdbevindingen van
het scorebord is dat consumenten in markten met hogere
overstappercentages minder vaak prijsstijgingen melden; dergelijke
markten zijn de autoverzekeringenbranche (waar 25% van de consumenten in de
afgelopen twee jaar overstapte), gevolgd door de internetmarkt (22%) en de markt
voor mobiele telefonie (19%). Zo blijkt dat consumenten die zich gesterkt voelen
door de overstap, meehelpen om de resultaten voor alle consumenten te
verbeteren. Het vergemakkelijken van het overstappen in belangrijke sectoren in
de detailhandel moet beleidsprioriteit krijgen.
Het bankwezen:Gezien de gegevens over de huidige prijzen, is onmiskenbaar aandacht geboden
op het gebied van bankieren. Zowel de bankkosten als de rentetarieven
verschillen behoorlijk per lidstaat en daarvoor is niet gemakkelijk een
verklaring te vinden. Zo lopen de nominale rentetarieven voor consumentenkrediet
met een looptijd van 1 tot 5 jaar sterk uiteen, van 0,21% in Zweden tot 12,12%
in Estland, waarbij zelfs rekening houdend met de kapitaalkosten verschillen
blijven bestaan.
Het bankwezen is een bijzonder problematische sector wat de
vergelijkbaarheid van het aanbod, het gemak van overstappen en het aantal
consumenten dat overstapt betreft. De voorbije twee jaren stapte gemiddeld 11%
van de particuliere bankklanten over naar een andere bank. Slechts 9% van de
houders van een rekening-courant veranderde van bank; voor hypotheken en
investeringsproducten wordt nog het vaakst overgestapt, maar ook daar niet meer
dan 13% van alle klanten.Het vervoer:Consumenten die gebruik maken van stedelijk en buitenstedelijk
vervoer (bus, trein, tram) zijn het minst tevreden en hebben het vaakst
problemen: minder dan de helft van alle consumenten is tevreden met de
dienstverlening op dit gebied. De belangrijkste redenen voor hun ontevredenheid
zijn de prijs, de aantrekkelijkheid van het aanbod, het aankoopgemak en de
consumentvriendelijkheid.
Eén op vier consumenten heeft wel eens problemen ondervonden en een
klacht ingediend. Verdere stappen
Van de drie sectoren die het vaakst problemen voor consumenten veroorzaken is
energie degene die consumenten het meest kost (5,7% van hun huishoudbudget), en
binnen energie gaat het grootste deel van de consumentenuitgaven naar
elektriciteit (2,1%). Voor de stroommarkt voor kleinverbruikers is voor 2009 een
follow-upanalyse gepland om specifiek voor huishoudens de consumentenvoorwaarden
nader te bestuderen, bijvoorbeeld de vergelijkbaarheid van het aanbod,
oneerlijke handelspraktijken en de facturering.
Andere belangrijke conclusies
De resultaten van het scorebord komen meer gedetailleerd aan bod in het
bijgevoegde memo. Het verslag geeft met name aan dat het relatieve belang van de
grensoverschrijdende handel stagneert. Het percentage over de grens
winkelende consumenten is sinds 2006 niet toegenomen. De nationale
benchmarking geeft een groot verschil tussen de lidstaten aan met
betrekking tot het consumentenklimaat op nationaal niveau; met name de
handhaving en de verhaalmogelijkheden kunnen worden verbeterd.
Verdere informatie: 
http://ec.europa.eu/consumers/overview/cons_policy/index_en.htm
