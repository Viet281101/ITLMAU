IP /09/1562   Brussel , 22 oktober 2009   Minder administratieve rompslomp: de Commissie doet beter dan beloofd     Op basis van een voorstel van de Commissie uit 2007 heeft de Europese Unie een ambitieus streefcijfer vastgesteld: de administratieve kosten van EU-wetgeving uiterlijk 2012 met 25% verminderen. Vandaag publiceert de Commissie een overzicht van de tot dusver geboekte vooruitgang evenals sectorale plannen ter vermindering van de administratieve lasten voor 13 prioritaire gebieden. Dankzij de door de Commissie voorgestelde maatregelen en de maatregelen die nog worden voorbereid zouden bedrijven in het totaal ongeveer 40,4 miljard euro kunnen besparen (de totale administratieve lasten die uit 72 Europese wetten en hun nationale uitvoerings- en omzettingsmaatregelen voortvloeien, bedragen 123,8 miljard euro). Dankzij de door de Commissie uitgevoerde of voorgestelde en al goedgekeurde maatregelen kunnen de lasten met 7,6 miljard euro worden verminderd. Door de Commissie voorgestelde maar nog niet door het Europees Parlement en de Raad goedgekeurde maatregelen kunnen nog eens 30,7 miljard euro aan besparingen opleveren. Bovendien worden nieuwe maatregelen voorbereid die goed zijn voor minstens 2,1 miljard euro lastenverminderingen. Het is nu aan de medewetgevers om ervoor te zorgen dat de bedrijven het verschil ook daadwerkelijk voelen.  Volgens de voorzitter van de Europese Commissie, José Manuel Barroso, " ligt de Commissie volledig op schema om haar doelstellingen te halen en de bureaucratische rompslomp voor bedrijven te verminderen. De bedrijven zullen nu al jaarlijks 7,6 miljard euro besparen. Dat bedrag kan oplopen tot ongeveer 40 miljard euro als de lidstaten en het Europees Parlement al onze voorstellen steunen. Maar het streven naar een betere regelgeving is een continu proces. Het is niet alleen zaak slechte regels te veranderen: dankzij nieuwe technologieën en innovatie moeten goede regels ook efficiënter worden toegepast. De verdere stroomlijning van de Europese en nationale regelgeving – waarbij de bescherming van de bevolking uiteraard niet in het gedrang mag worden gebracht – zal een kernpunt zijn van het beleid van de volgende Commissie om een duurzaam economisch herstel te bevorderen ."   V olgens vice-voorzitter Günter Verheugen, commissaris voor ondernemingen en industrie, “is het pakket dat vandaag wordt voorgesteld het resultaat van de toewijding en het vele harde werk om onnodige administratieve rompslomp af te schaffen. De Commissie heeft al het mogelijke gedaan om het streefcijfer van 25% uiterlijk 2012 te halen. Ik verzoek het Europees Parlement en de lidstaten om al onze resterende voorstellen goed te keuren zodat ze zo snel mogelijk vruchten voor de Europese economie kunnen afwerpen. Het kost niets maar levert onze bedrijven – en vooral kleine en middelgrote bedrijven – wel een besparing op van ongeveer 30,7 miljard euro."  Dankzij het programma van de EU kunnen de administratieve lasten in het totaal met 40, 4 miljard euro worden verminderd (33% van de geraamde lasten). Voorwaarde is wel dat het Europees Parlement en de Raad alle voorstellen van de Commissie goedkeuren, en vooral twee belangrijke voorstellen die bij het begin van het jaar zijn ingediend: een voorstel inzake btw dat e-facturering wil vergemakkelijken (goed voor een besparing van 18 miljard euro) en een voorstel met betrekking tot het vennootschapsrecht dat micro-ondernemingen van boekhoudkundige verplichtingen wil vrijstellen (goed voor 7 milard euro). De nulmeting is afgerond en heeft aangetoond dat de Commissie er goed aan heeft gedaan zich op de geselecteerde prioritaire gebieden te concentreren. Uit de nulmeting is ook gebleken dat kmo's kwetsbaar zijn voor administratieve lasten. Dankzij de inbreng van stakeholders en de door E. Stoiber voorgezeten groep op hoog niveau zijn nieuwe maatregelen ter vermindering van de lasten geïdentificeerd en is de haalbaarheid ervan geëvalueerd, zodat de volgende Commissie nieuwe initiatieven ter vermindering van de lasten kan nemen. Bovendien hebben alle lidstaten ambitieuze nationale streefcijfers vastgesteld (zoals afgesproken in 2007). De Commissie zal effectbeoordelingen blijven uitvoeren om ervoor te zorgen dat nieuwe verplichtingen tot een minimum beperkt blijven.  Het actieprogramma ter vermindering van de administratieve lasten in de EU vormt een essentieel onderdeel van de agenda voor een betere regelgeving van de Commissie. Doel is het concurrentievermogen, de groei en de werkgelegenheid te bevorderen. De vermindering van de regelgevingskosten voor bedrijven strookt ook met de Small Business Act en het beginsel "Denk eerst aan de kleintjes" en is een van de kernpunten van het Europees economisch herstelplan.  De aankondiging van vandaag bevestigt dat de vermindering van de administratieve lasten een continu proces is dat in elke sector een reëel effect wil sorteren.  Achtergrond: Voorbeelden zijn te vinden in   MEMO/09/474      Nadere informatie
