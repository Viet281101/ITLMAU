IP/09/570
Brussel, 14 april 2009Telecommunicatie: Commissie stelt het VK in
gebreke voor ontoereikende bescherming van de privacy en persoonsgegevensNa een reeks klachten van internetgebruikers uit
het VK en na uitvoering overleg tussen de Commissie en de Britse autoriteiten
over het gebruik van op het surfpatroon van de gebruikers gebaseerde
advertentietechnieken (Phorm) door internetproviders, leidt de Commissie een
inbreukprocedure in tegen het VK. De procedure heeft betrekking op verschillende
problemen met de tenuitvoerlegging van de EU-regels inzake e-privacy en de
bescherming van persoonsgegevens in het VK. De EU-lidstaten dienen onder meer de
vertrouwelijkheid van de communicatie te waarborgen door te verbieden dat
communicatie zonder toestemming van de gebruiker wordt onderschept of
gecontroleerd. De problemen zijn aan het licht gekomen tijdens het onderzoek van
de Commissie naar de reactie van de Britse autoriteiten op klachten van
internetgebruikers over Phorm.
"Technologieën zoals advertentietechnieken op basis van het
surfpatroon kunnen nuttig zijn voor bedrijven en consumenten, maar bij het
gebruik ervan moet de EU-regelgeving worden nageleefd. Die regels zijn er om de
privacy van de burger te beschermen en moeten door alle lidstaten strikt worden
gehandhaafd," stelt Viviane Reding, EU-commissaris voor telecommunicatie.
"We volgen het Phorm-dossier al een tijdje en hebben geconstateerd dat er een
aantal problemen zijn met de manier waarop het VK de EU-regels inzake
vertrouwelijkheid van de communicatie toepast. Ik roep de Britse autoriteiten op
hun nationale wetgeving aan te passen en ervoor te zorgen dat hun nationale
autoriteiten over de nodige bevoegdheden en sanctiemogelijkheden beschikken om
de EU-regelgeving en de vertrouwelijkheid van de communicatie te handhaven. Het
VK moet krachtdadiger kunnen optreden bij problemen in verband met e-privacy of
de bescherming van persoonsgegevens, zoals die zich met Phorm hebben voorgedaan.
Dit is ook belangrijk om het vertrouwen van de Britse consumenten in de
bescherming van hun privacy en persoonsgegevens bij het surfen op het internet
te herstellen."
Sinds april 2008 heeft de Commissie verschillende vragen ontvangen van
burgers en Europese Parlementsleden uit het VK, die zich zorgen maken over het
gebruik van op het surfpatroon gebaseerde advertentietechnieken (Phorm) door
Britse internetproviders. De Phorm-technologie analyseert permanent het
surfgedrag van gebruikers om te peilen naar hun interesses en gerichte
advertenties te sturen bij het bezoek van bepaalde websites. In april 2008 gaf
vaste telefoonoperator BT toe dat het in 2006 en 2007 proeven heeft uitgevoerd
met Phorm zonder de gebruikers daarvan op de hoogte te brengen. 
In december 2008 voerde BT een nieuwe proef uit, deze keer met instemming van
de betrokken gebruikers.  Naar aanleiding van de BT-proeven werd een aantal
klachten ingediend bij de Britse instantie die bevoegd is voor de bescherming
van de privacy, het Information Commissioner’s Office (ICO), en de Britse
politie.
De Commissie heeft sinds 2008 verschillende brieven gestuurd naar de Britse
autoriteiten om toelichting te vragen over de toepassing van de EU-regelgeving
in het kader van het Phorm-dossier. Na analyse van de ontvangen antwoorden is de
Commissie van oordeel dat er sprake is van structurele tekortkomingen in de
manier waarop het VK de EU-regels inzake de vertrouwelijkheid van de
communicatie toepast.
Op grond van de Britse wetgeving, die door de Britse politie wordt
gehandhaafd, is het onderscheppen van communicatie een misdrijf. Dit is echter
uitsluitend van toepassing op het onderscheppen van "internationale"
communicatie. Bovendien wordt op basis van deze wetgeving onderscheppen
toegestaan wanneer de onderschepper over "redelijke gronden" beschikt om aan te
nemen dat de gebruiker ermee instemt dat de communicatie wordt onderschept. De
Commissie is tevens bezorgd over het ontbreken van een onafhankelijke
toezichtsinstantie voor dergelijke gevallen van onderschepping. 
Het VK beschikt over een termijn van twee maanden om te antwoorden op de
vandaag verstuurde ingebrekestelling, de eerste stap in de inbreukprocedure.
Indien de Commissie geen antwoord ontvangt of indien het VK geen bevredigend
antwoorden formuleert, kan de Commissie besluiten een met redenen omkleed advies
uit te brengen (tweede stap van de inbreukprocedure). Indien het VK zijn
verplichtingen op grond van de EU-regelgeving dan nog niet nakomt, maakt de
Commissie de zaak aanhangig bij het Europees Hof van Justitie.
Achtergrond
Op
grond van de EU-richtlijn betreffende privacy en elektronische communicatie
dienen de lidstaten het vertrouwelijke karakter van de communicatie en de
daarmee verband houdende verkeersgegevens te garanderen door te verbieden dat
communicatie wordt onderschept of gecontroleerd zonder toestemming van de
gebruiker (artikel 5, lid 1, van Richtlijn
2002/58/EG). Volgens artikel 2, onder h), van de richtlijn
gegevensbescherming (Richtlijn
95/46/EG) moet bij de toestemming van de betrokkene sprake zijn van vrije
wil en een op informatie berustende wilsuiting. Voorts dienen de lidstaten,
volgens artikel 24 van de richtlijn gegevensbescherming, sancties vast te
stellen voor inbreuken op de bepalingen van de richtlijn en, volgens artikel 28,
toezichthoudende autoriteiten te belasten met het toezicht op de toepassing van
de regelgeving. Deze bepalingen van de richtlijn gegevensbescherming zijn ook
van toepassing op de vertrouwelijkheid van communicatie.
Een uitgebreid overzicht van de inbreukprocedures op telecomgebied is te
vinden op: 
http://ec.europa.eu/information_society/policy/ecomm/implementation_enforcement/infringement/
