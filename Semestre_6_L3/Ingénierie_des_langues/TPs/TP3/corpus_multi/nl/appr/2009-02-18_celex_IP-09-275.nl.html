IP/09/275
Brussel, 18 februari 2009De Commissie stelt voor een Europees
Ondersteuningsbureau voor asielzaken op te richtenVandaag heeft de Commissie een voorstel voor een
verordening tot oprichting van een Europees Ondersteuningsbureau voor asielzaken
aangenomen. Met dit voorstel, dat past in het kader van het migratie- en
asielpact, wordt tegemoet gekomen aan een verzoek van de Europese Raad. Er kan
nu snel een operationeel agentschap worden opgericht, dat de samenwerking tussen
de lidstaten op asielgebied coördineert en versterkt, zodat de diverse
nationale praktijken beter op elkaar kunnen worden afgestemd. Het bureau zorgt
ook voor meer convergentie tussen de in de EU bestaande
asielvoorschriften.
Vicevoorzitter Jacques Barrot, de commissaris bevoegd voor vrijheid,
veiligheid en justitie, verklaarde: «wij zetten ons actief in voor
de invoering van een gemeenschappelijk Europees asielstelsel. Daartoe is het van
essentieel belang dat wij niet alleen onze wetgevingen maar ook onze praktijken
op elkaar afstemmen. De bevoegde asieldiensten van de lidstaten moeten concrete
hulp kunnen krijgen, zodat kan worden ingespeeld op hun dagelijkse en
operationele behoeften. De ondersteuningsteams die het ondersteuningsbureau zal
inzetten, maken het ook mogelijk om samen het hoofd te bieden aan noodsituaties,
zoals de massale toestroom van asielzoekers.»
De praktijk toont aan dat er bij de tenuitvoerlegging van het asielrecht
tussen de lidstaten grote verschillen bestaan inzake de behandeling van
verzoeken om internationale bescherming. De kans dat een Irakees in een lidstaat
bescherming krijgt, varieert bijvoorbeeld van amper 2% tot 71%. In het in juni
2008 door de Commissie aangenomen asielbeleidsplan wordt voorgesteld de Europese
asielwetgeving ingrijpend te ontwikkelen en te wijzigen. Dit plan wordt nog
uitgevoerd en moet worden ondersteund door een versterking van de
administratieve samenwerking tussen de lidstaten, zodat de diverse nationale
praktijken op elkaar kunnen worden afgestemd.
Het bureau ondersteunt de inspanningen van de lidstaten om te komen tot een
coherenter en rechtvaardiger asielbeleid, bijvoorbeeld door hen te helpen
beproefde methoden vast te stellen, door op Europees niveau opleidingen te
organiseren en door de toegang tot kwaliteitsvolle informatie over de landen van
herkomst te verbeteren. Het bureau is ook belast met de coördinatie van de
ondersteuningsteams van nationale deskundigen, die kunnen worden ingezet op
verzoek van lidstaten die op hun grondgebied worden geconfronteerd met een
massale toestroom van asielzoekers. Het bureau verleent ook wetenschappelijke en
technische bijstand met het oog op de ontwikkeling van het asielbeleid en de
asielwetgeving.
Het bureau wordt opgericht in de vorm van een agentschap, d.w.z. een
onafhankelijk Europees orgaan. De Commissie en de lidstaten zijn
vertegenwoordigd in de raad van bestuur, die het bestuursorgaan van het bureau
is. Het bureau werkt nauw samen met de asielinstanties van de lidstaten, alsook
met het Hoog Commissariaat van de Verenigde Naties voor de vluchtelingen. Er
wordt ook een adviesforum ingesteld voor de dialoog met de organisaties van het
maatschappelijke middenveld.
Indien het voorstel van de Commissie snel wordt aangenomen, kan het bureau in
2010 worden ingesteld en vanaf dan operationeel zijn. De staatshoofden en
regeringsleiders zullen beslissen in welke EU-lidstaat het bureau moet worden
gevestigd.
