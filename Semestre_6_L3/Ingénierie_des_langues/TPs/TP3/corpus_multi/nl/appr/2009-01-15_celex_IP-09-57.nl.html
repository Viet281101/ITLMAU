IP/09/57
Brussel, 15 januari 2009Voorstellen van de Commissie voor
aanvullende maatregelen in de zuivelsectorSedert enige tijd zijn de prijzen voor melk en
zuivelproducten in vrije val; daarom heeft landbouwcommissaris Mariann Fischer
Boel vandaag aanvullende maatregelen ter ondersteuning van de markt in het
vooruitzicht gesteld. Volgende week zal de Commissie de uitvoerrestituties voor
boter, kaas, vollemelkpoeder en mageremelkpoeder weer instellen. Met de
interventieaankopen van boter en mageremelkpoeder wordt begonnen in maart en de
Commissie verbindt zich ertoe om, bovenop de vooraf vastgestelde hoeveelheden,
extra hoeveelheden aan te kopen via openbare inschrijving. In november heeft de
Commissie beslist dat particuliere opslag, ook van in december geproduceerde
boter, weer mogelijk wordt met ingang van 1 januari 2009.  Dit is veel vroeger
dan normaal.
"De ineenstorting van de melkprijzen in de laatste maanden was voor velen een
totale verrassing", zegt commissaris Fischer Boel. "Tijdens mijn bezoeken aan de
verschillende lidstaten heb ik met veel producenten gesproken en de schrik zit
er duidelijk in. De Europese Unie mag niet langer wachten om hen ter hulp te
snellen. De in het kader van de gezondheidscontrole ingevoerde maatregelen
zullen de zuivelsector weliswaar een nieuw elan geven, maar zij zullen pas vanaf
het volgende verkoopseizoen kunnen worden toegepast.  Ik ben er vast van
overtuigd dat met de maatregelen die ik vandaag heb voorgelegd, de zuivelmarkt
grotendeels kan worden gestabiliseerd." 
Na de ongeziene prijsstijgingen voor melk en zuivelproducten in 2007 en begin
2008 is de situatie op de zuivelmarkt helemaal omgeslagen. Als gevolg van de
grotere aanvoer op de wereldmarkt en de dalende vraag op de interne markt zijn
de prijzen voor zuivelproducten sterk gedaald, soms zelfs tot beneden de
interventieprijs. Dat heeft duidelijk een weerslag gehad op de aan de
melkproducenten betaalde prijs en het einde van de prijsdalingen is nog niet in
het zicht. 
De interventiemaatregelen voor (vanaf februari geproduceerde) boter en
mageremelkpoeder zijn van toepassing van 1 maart tot eind augustus. De eerste
30.000 ton boter en 109.000 ton mageremelkpoeder worden aangekocht tegen een
vooraf vastgestelde prijs, namelijk de interventieprijs. Onze verwachting is de
het boterquotum snel zal opgebruikt zijn en dat verdere steunmaatregelen nodig
zijn. Zoals ook reeds in het kader van de gezondheidscontrole is bepaald, kunnen
verdere hoeveelheden worden aangekocht tegen een prijs die wordt vastgesteld in
het kader van tweewekelijkse inschrijvingen. Commissaris Fischer Boel heeft haar
diensten gevraagd zo snel mogelijk een besluit betreffende het openen van deze
inschrijving ter goedkeuring voor te leggen aan het beheerscomité zodat,
zodra het maximum van 30.000 ton boter of 109.000 ton mageremelkpoeder is
bereikt, de mogelijkheid tot interventie zonder onderbreking blijft doorlopen,
wat bij de huidige lage prijzen absoluut aangewezen is.
Het ogenblik is ook gekomen om de uitvoerrestituties nieuw leven in te
blazen. Wegens de aanhoudend hoge prijzen op de wereldmarkt waren die
restituties sedert juni 2007 opgeschort. Nu de wereldmarktprijzen tot beneden de
communautaire interventie- en marktprijzen zijn gedaald, is de
concurrentiepositie van onze exporteurs sterk aangetast. Daar komt nog bij dat
de financiële crisis en de kredietcrisis de problemen voor onze exporteurs
nog veel erger hebben gemaakt. De uitvoerrestituties worden dus weer ingesteld,
niet alleen voor boter en mageremelkpoeder, maar ook voor alle andere
zuivelproducten waarvoor in het verleden uitvoerrestituties van toepassing
waren, vooral vollemelkpoeder en kaas. De restituties voor boter en
mageremelkpoeder worden vastgesteld bij openbare inschrijving en over de
eerstvolgende offertes wordt volgende week beslist. Met het oog op een
efficiëntere werking van de regeling, worden de inschrijvingen voortaan
niet één maar twee keer per maand gehouden.
Zoals in het verleden worden bij de toepassing van de
uitvoerrestitutieregeling de in het kader van de WTO geldende rechten en
plichten in acht genomen. De hoogte van de restituties wordt telkens bepaald op
basis van de door de betrokken handelaars ingediende offertes en met
inachtneming van de normaal geldende objectieve criteria, om ervoor te zorgen
dat de toegekende restituties steeds volledig verantwoord zijn.
De Commissie hoopt met deze maatregelen aan de melkproducenten en de
zuivelindustrie duidelijk te maken dat zij bereid is alle middelen die haar ter
beschikking staan, aan te wenden om de markt en het producenteninkomen te
ondersteunen.
