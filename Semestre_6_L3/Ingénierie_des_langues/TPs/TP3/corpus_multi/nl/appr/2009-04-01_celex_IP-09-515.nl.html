IP/09/515
Brussel, 1 april 2009Antitrust:
Commissaris Kroes tevreden over besluit van MasterCard om multilaterale
afwikkelingsvergoeding voor internationale transacties te verlagen en recente
kostenverhoging terug te draaienEuropees Commissaris voor Concurrentiebeleid Neelie
Kroes heeft bekendgemaakt dat zij, op basis van de informatie die nu beschikbaar
is, geen reden ziet om MasterCard aan te klagen vanwege niet-naleving van een
beschikking van de Commissie uit 2007 waarbij de multilaterale
afwikkelingsvergoedingen voor internationale transacties van MasterCard in
strijd waren verklaard met de EG-Verdragsregels inzake beperkende zakelijke
praktijken (zie IP/07/1959
en MEMO/07/590).
Naar aanleiding van de beschikking uit 2007 heeft MasterCard zijn multilaterale
afwikkelingsvergoeding voor internationale transacties op 12 juni 2008 voorlopig
teruggedraaid (zie MEMO/08/397),
maar wel de kosten van zijn betaalkaartsysteem met ingang van oktober 2008
verhoogd. MasterCard heeft nu besloten een nieuwe methode te gaan toepassen op
zijn multilaterale afwikkelingsvergoeding voor internationale transacties; dit
zal resulteren in een aanzienlijke verlaging van het gemiddelde gewogen tarief
van de multilaterale afwikkelingsvergoeding, vergeleken met het tarief dat
eerder in strijd bleek met de antitrustregels van de EU. Volgens de nieuwe
methode zal het gewogen gemiddelde maximumtarief van de multilaterale
afwikkelingsvergoeding per transactie worden verlaagd tot 0,30% voor
consumentencreditkaarten en 0,20% voor consumentendebetkaarten. Voorts is
MasterCard bereid de in oktober 2008 van kracht geworden verhoging van de kosten
van zijn betaalkaartsysteem met ingang van juli 2009 terug te draaien. Tot slot
zal MasterCard de regels van zijn betaalkaartsysteem met ingang van juli 2009
aanpassen om de transparantie en concurrentie op de markt voor betaalkaarten te
verbeteren. De tenuitvoerlegging van deze veranderingen zal de komende maanden
op de voet worden gevolgd.  
Neelie Kroes, Europees Commissaris voor Concurrentiebeleid: "Ik ben ervan
overtuigd dat deze verbintenissen niet alleen de efficiëntie en
transparantie van het betaalkaartsysteem van MasterCard zullen verbeteren, maar
dat ook consument en kleinhandelaar een billijk aandeel in de voordelen daarvan
zullen krijgen. De nieuwe methode voor de berekening van de multilaterale
afwikkelingsvergoeding zal duidelijkheid scheppen voor banken en kleinhandelaars
en tevens leiden tot een forse verlaging, vergeleken met de multilaterale
afwikkelingsvergoeding die MasterCard eerder hanteerde. Wij zullen de
tenuitvoerlegging hiervan de komende maanden op de voet volgen."
De Commissie oordeelde in december 2007 in haar beschikking (zie IP/07/1959
en MEMO/07/590)
dat de door MasterCard vastgestelde multilaterale afwikkelingsvergoeding voor
internationale transacties met debet- en consumentencreditkaarten van MasterCard
en Maestro in de Europese Economische Ruimte (EER) niet in overeenstemming was
met de EG-Verdragsregels inzake beperkende zakelijke praktijken (artikel 81). De
beschikking sloot echter niet de mogelijkheid uit dat een multilaterale
afwikkelingsvergoeding verenigbaar kan zijn met de EG-antitrustregels indien
deze positieve effecten heeft op de innovatie en efficiëntie en een billijk
aandeel van die voordelen doorgeeft aan de consument. MasterCard had volgens de
beschikking zes maanden (tot en met 21 juni 2008) om zijn gedragingen aan te
passen en te voldoen aan de antitrustregels, met de mogelijkheid om dwangsommen
op te leggen voor vertragingen bij de tenuitvoerlegging van de beschikking.
Op 12 juni 2008 (zie MEMO/08/397)
heeft MasterCard zijn multilaterale afwikkelingsvergoeding voor internationale
transacties voorlopig ingetrokken; ook is MasterCard gesprekken blijven voeren
over een methode om multilaterale afwikkelingsvergoedingen vast te stellen
waarbij consument en kleinhandelaar een billijk aandeel in de voordelen daarvan
hebben.
Verbintenissen van MasterCard
MasterCard is drie verbintenissen aangegaan:
- Ten eerste zal MasterCard, met ingang van juli 2009, de multilaterale
afwikkelingsvergoeding voor internationale transacties volgens een methode
berekenen die garandeert dat die vergoedingen voor de handelaar de voordelen
weerspiegelen van het accepteren van betaalkaarten in tegenstelling tot contant
geld. De berekening van de multilaterale afwikkelingsvergoeding op basis van
deze methode zal resulteren in een aanzienlijke verlaging van het gemiddelde
gewogen tarief van de multilaterale afwikkelingsvergoeding: 0,30% per transactie
voor consumentencreditkaarten en 0,20% per transactie voor
consumentendebetkaarten. Ter vergelijking, afhankelijk van de kaart, varieerden
de multilaterale afwikkelingsvergoedingen van MasterCard in 2007 van 0,80% tot
1,90%. De multilaterale afwikkelingsvergoedingen van Maestro varieerden van ruim
0,40% tot ruim 0,75%.
- Ten tweede zal MasterCard, vanaf juli 2009, de in oktober 2008
aangekondigde verhoging van de kosten van zijn betaalkaartsysteem terugdraaien
(zie hieronder).
- Ten derde zal MasterCard, met ingang van juli 2009, bepaalde maatregelen
doorvoeren om de transparantie van zijn systeem te verbeteren; hierdoor kunnen
consument en handelaar met meer kennis van zaken een keuze maken voor de wijze
van betaling die zij gebruiken of accepteren. De regels van MasterCard worden
bijvoorbeeld zo veranderd dat handelaars, afhankelijk van het type kaart dat
wordt gebruikt, verschillende tarieven worden geboden of in rekening gebracht,
zogeheten "unblended rates". 
In oktober 2008 heeft MasterCard zijn tariefstructuur voor kaartuitgevers in
de EER herzien: dit hield onder meer in dat bepaalde bestaande tarieven voor
kaartuitgevers werden verhoogd (die worden door betaalkaartsystemen, in dit
geval MasterCard, berekend aan banken voor deelname aan het systeem). Ook werd
daarbij een nieuw door die kaartuitgevers te betalen tarief geïntroduceerd
en werden bepaalde vrijstellingen van tarieven voor kaartuitgevers ingetrokken.
Deze veranderingen worden nu weer teruggedraaid.
Gezien het feit dat MasterCard zijn multilaterale afwikkelingsvergoedingen
gaat aanpassen, het bereid is de verhoging van bepaalde kosten terug te draaien
en op basis van de informatie die nu over deze markten beschikbaar is, is
Europees Commissaris voor Concurrentiebeleid Neelie Kroes niet van plan de
Commissie voor te stellen MasterCard aan te klagen vanwege niet-naleving van de
beschikking van de Commissie uit 2007, of vanwege inbreuken op de
antitrustregels voor het verhogen van de kosten van zijn betaalkaartsysteem of
het opnieuw invoeren van een multilaterale afwikkelingsvergoeding voor
internationale transacties.
Met betrekking tot de gedragingen van Visa op de markt voor betaalkaarten zal
de Commissie haar antitrustonderzoek voortzetten (zie MEMO/08/170);
voorts zal zij de gedragingen van andere marktdeelnemers op de voet blijven
volgen om ervoor te zorgen dat op deze markt sprake is van daadwerkelijke
concurrentie ten voordele van handelaar en consument.
Voor meer informatie zie MEMO/09/143.
