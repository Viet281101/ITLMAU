IP/09/1666   Brussel, 3 november 2009   Antitrust: Commissie begint raadpleging over ontwerp-richtsnoeren voor SEPA Automatische Incasso   De Europese Commissie vraagt opmerkingen te maken over een werkdocument dat zij over SEPA Automatische Incasso ("SDD") heeft gepubliceerd. Dit document wil meer houvast bieden aan de deelnemers van SEPA Automatische Incasso (ook wel SEPA domiciliëring of invordering genoemd). Zo wil de Commissie ervoor zorgen dat de binnen deze regeling gehanteerde collectieve vergoedingsregelingen in overeenstemming zijn met de EU‑mededingingsregels.  De SDD-regeling is op 2 november 2009 door de European Payments Council (EPC) gelanceerd. Consumenten en bedrijven kunnen nu voor het eerst gebruikmaken van een systeem voor internationale incassotransacties dat heel Europa bestrijkt. Dit werkdocument biedt aanvullingen bij de aanwijzingen die op het gebied van concurrentieregels al te vinden waren in Verordening (EG) nr. 924/2009 van het Europees Parlement en de Raad betreffende grensoverschrijdende betalingen (zie   IP/09/637   ) en in het gezamenlijke persbericht en de gezamenlijke verklaringen van de Commissie en de Europese Centrale Bank ("ECB") van september 2008 en maart 2009 (zie   IP/08/1290   en   IP/09/468   ). Opmerkingen kunnen worden ingediend tot 14 december 2009.  Deze publieke raadpleging laat zien dat de Commissie nauw met alle betrokken stakeholders wil blijven overleggen.  Na deze raadpleging kan de Commissie zonodig besluiten om definitieve richtsnoeren goed te keuren.  Eurocommissaris voor Mededinging, Neelie Kroes: "Met dit document bieden we alle stakeholders nog meer duidelijkheid zodat SEPA Direct Debit goed is toegerust om zich met succes te kunnen ontwikkelen.  SEPA zou de Europese consumenten en bedrijven reële voordelen moeten opleveren. Maar even belangrijk is dat deze regeling voldoet aan de mededingingsregels zodat alle voordelen van deze regeling kunnen worden behaald, zonder dat de cliënten van de banken van deze regeling te lijden krijgen.  De Commissie kijkt uit naar de input van stakeholders, om haar analyse verder te kunnen verfijnen."  Het werkdocument gaat vooral in op de algemene beginselen voor regelingen voor op transactiebasis berekende multilaterale interbancaire vergoedingen (MIV) en voor transacties die niet correct kunnen worden uitgevoerd (omdat er te weinig geld staat op de rekening waarvan wordt betaald of omdat het rekeningnummer onjuist is - de zgn. "R-transacties") en alternatieve betalingsregelingen.  Om deze punten verder te kunnen onderzoeken heeft de Commissie input van belanghebbenden nodig over de volgende vragen:   wat zijn de mogelijkheden voor collectieve vergoedingsmechanismen in het licht van specifieke situaties op nationale markten?   welke impact valt te verwachten van het geplande algemene kader van de Commissie voor oude nationale regelingen die parallel met SDD blijven bestaan?, en    wat zijn de ervaringen met prijs of kwaliteit van SDD ten opzichte van de huidige nationale systemen voor automatische incasso?    De belangrijkste boodschap van het werkdocument van de Commissie is dat de Commissie in dit stadium bij haar voorlopige standpunt blijft dat een collectief bepaalde MIV op transactiebasis niet in overeenstemming is met artikel 81 van het EG-Verdrag.  Wel vallen er in beginsel misschien diverse efficiëntieverbeteringen te behalen met collectief geregelde MIV's voor R-transacties, als die maar goed zijn ontworpen.  Mochten dergelijke efficiëntieverbeteringen goed kunnen worden onderbouwd, dan biedt dat de Commissie de mogelijkheid om een collectieve regeling voor R‑transacties verenigbaar te verklaren met artikel 81 van het EG-Verdrag.  Achtergrond    SEPA   ( S ingle E uro P ayments A rea) is een initiatief van de Europese banksector, dat de steun heeft van de Europese Commissie en de Europese Centrale Bank. Doel daarvan is een geïntegreerd gebied voor eurobetalingen tot stand te brengen en internationale betalingen even makkelijk en vlot te laten verlopen als betalingen in eigen land.  SEPA betreft overboekingen, betaalkaarten en automatische incasso's (SDD).  Met de nieuwe SDD kunnen klanten van banken en andere betalingsdienstaanbieders voor het eerst gebruikmaken van grensoverschrijdende incasso's van en naar bankrekeningen in de 32 bij SEPA aangesloten Europese landen (de EU-landen, plus Noorwegen, Zwitserland, IJsland, Liechtenstein en Monaco) om terugkerende facturen te betalen, zoals huur, hypotheek, energie- en telefoonrekeningen, en tijdschriftabonnementen.  SDD kan ook worden gebruikt voor nationale incasso's en de verwachting is dat na verloop van tijd alle euro-incasso's naar het nieuwe SDD zullen migreren.  Omdat er voor SEPA afspraken worden gemaakt tussen (potentiële) concurrenten, moeten collectieve vergoedingsregelingen voor SDD voldoen aan de EU-concurrentieregels.  In dat verband heeft   Verordening (EG) nr. 924/2009   voor grensoverschrijdende betalingen in de EU een overgangsperiode tot 31 oktober 2012 toegestaan voor multilaterale interbancaire vergoedingen op transactiebasis (zie   IP/09/637   ).  De rechtszekerheid en de duidelijkheid die Verordening (EG) nr. 924/2009 tijdens deze overgangsperiode biedt, moet voor de banken de lancering van en de migratie naar het nieuwe SDD-systeem makkelijker maken.  Over de vergoedingsregelingen op lange termijn is de gezamenlijke verklaring van de Commissie en de ECB van 24 maart 2009 duidelijk: een algemene, multilaterale interbancaire vergoeding op transactiebasis voor incassotransacties lijkt niet te worden gerechtvaardigd door efficiëntiewinsten - noch voor nationale, noch voor grensoverschrijdende transacties - en lijkt dan ook niet in overeenstemming te zijn met de EU-concurrentieregels (zie   IP/09/468   ).  De volledige tekst van het werkdocument van de Commissie is beschikbaar onder:    http://ec.europa.eu/competition/sectors/financial_services/SEPA_working_document.pdf    De termijn voor het indienen van bijdragen is 14 december 2009 (einde kantoortijd). Nadere informatie over SEPA is beschikbaar onder:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
