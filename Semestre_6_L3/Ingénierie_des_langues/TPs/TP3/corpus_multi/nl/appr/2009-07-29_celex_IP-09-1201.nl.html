IP/09/1201
      Brussel, 29 juli 2009
      Verreweg de meeste Europeanen kijken naar de milieueffecten van de producten die ze kopen
      Vier op de vijf Europeanen zeggen dat ze rekening houden met de milieueffecten van de producten die ze kopen, zo blijkt uit
            een vandaag gepubliceerde Eurobarometer-enquête. De aandacht voor het milieu is het grootst in Griekenland, waar meer dan 9 op de 10 geïnterviewden zeiden dat de milieueffecten van een product een belangrijke
            rol spelen bij hun aankopen. Bij de enquête waren de meningen van de Europeanen over de beweringen van producenten over de
            milieuprestaties van hun producten gelijk verdeeld, terwijl bijna de helft denkt dat een combinatie van hogere belastingen
            op milieuschadelijke producten en lagere belastingen op milieuvriendelijke producten de beste stimulans voor milieuvriendelijke
            producten zou zijn. Er is ook veel steun voor het idee dat de detailhandel een rol moet spelen bij de stimulering van milieuvriendelijke
            producten en voor een verplichte koolstofetikettering.
      Volgens Stavros Dimas, EU-commissaris voor Milieu, moet "de strijd tegen klimaatverandering op alle fronten worden gestreden
            en moet iedereen meedoen. Het is niet alleen een zaak van bedrijven en regeringen, ook de consument moet zijn steentje bijdragen. Door milieu-
            en klimaatvriendelijke producten te kopen geeft de consument het juiste signaal aan de producent, die daardoor meer milieuvriendelijke
            producten gaat produceren."
      De effecten van producten op het milieu zijn belangrijk
      In de vandaag gepubliceerde Eurobarometer-enquête over de houding van de Europeanen ten opzichte van duurzame consumptie en
            productie zegt een overweldigende meerderheid van de geïnterviewden (83%) dat de effecten van een product op het milieu een
            belangrijke rol spelen bij hun aankopen. Koploper zijn de Grieken, waar 92% zegt dat de milieueffecten van de producten meespelen, terwijl dit percentage bij de Tsjechen het kleinst is (62%).
      Verdeelde meningen over de beweringen van bedrijven over de milieuprestaties van hun producten
      Over de beweringen van producenten over de milieuprestaties van hun producten zijn de meningen van de geënquêteerde Europeanen
            gelijk verdeeld: 49% vertrouwt deze beweringen en 48% doet dat niet. Het vertrouwen is het grootst bij de Nederlanders (78%)
            en het kleinst bij de Bulgaren (26%).
      Hogere belastingen op milieuschadelijke producten en lagere belastingen op milieuvriendelijke producten
      Zo'n 46% van de EU-burgers denkt ook dat milieuvriendelijke producten het best kunnen worden gestimuleerd door de belastingen
            op milieuschadelijke producten te verhogen en de belastingen op milieuvriendelijke producten te verlagen. Onder de Britten
            is de steun voor dit onderscheid bij de belastingheffing het grootst, terwijl het percentage veel lager is op Malta (28%),
            waar de voorkeur wordt gegeven aan alleen lagere belastingen op milieuvriendelijke producten.
      De belangrijke rol van de detailhandel bij de stimulering van milieuvriendelijke producten
      De geïnterviewden zijn uitgesproken voorstanders van de stimulering van milieuvriendelijke producten door de detailhandel.
            Ongeveer de helft van de EU-burgers (49%) vindt dat deze producten zichtbaarder moeten zijn in de schappen of in een speciale
            groene afdeling moeten worden uitgestald. Een derde (31%) van de Europeanen zegt dat de detailhandel groene producten het
            best kan stimuleren door betere informatie aan de consument te geven.
      Veel steun voor het koolstofvoetafdruk-etiket
      Ook al zegt iets minder dan de helft van de Europeanen dat milieulabels een belangrijke rol spelen bij hun aankopen en vindt maar 1 op de 10 dat de totale hoeveelheid door een product veroorzaakte
            broeikasgassen op milieu-etiketten moet worden vermeld, toch zegt 72% van de EU-inwoners dat een etiket waarop de koolstofvoetafdruk
            van een product wordt vermeld, in de toekomst verplicht moet worden. De standpunten hierover variëren sterk van lidstaat tot
            lidstaat: bij de Tsjechen is het percentage voorstanders van deze etikettering het laagst (47%) en de Grieken steunen deze
            gedachte met 90% voluit.
      Een koolstofvoetafdruk-etiket vermeldt hoeveel broeikasgassen – zoals kooldioxide&nbsp;– in totaal gedurende de levensduur van productie tot verwijdering worden
            uitgestoten. Een dergelijke regeling bestaat op Europese schaal nog niet, maar de Raad van ministers van Milieuzaken heeft
            de Commissie in december 2008 verzocht de invoering van koolstofvoetafdruk-etikettering te onderzoeken.
      Achtergrond: EU-actieplan voor duurzame consumptie en productie
      In juli 2008 heeft de Commissie een actieplan ingediend met een reeks voorstellen voor duurzame consumptie en productie die zullen bijdragen tot
            een verbetering van de milieuprestaties van producten en voor meer vraag naar duurzamere goederen en productietechnologieën
            zullen zorgen. Ook wordt getracht het EU-bedrijfsleven aan te zetten om van mogelijkheden voor innovatie te profiteren.
      Meer informatie
      Website over duurzame consumptie en productie:
      http://ec.europa.eu/environment/eussd/escp_en.htm
