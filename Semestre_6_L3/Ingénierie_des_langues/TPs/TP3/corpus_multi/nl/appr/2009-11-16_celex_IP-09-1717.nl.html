IP/09/ 1717  Brussel, 16 november 2009 Internet Governance Forum: Commissie verwelkomt historische stap naar echt mondiaal internet  Tijdens het Internet Governance Forum (IGF) in Sharm El Sheikh (Egypte) heeft de Europese Commissie vandaag een historische stap naar een echt mondiaal (en lokaal) internet verwelkomd : het gaat om de aankondiging dat op het eerste niveau “geïnternationaliseerde domeinnamen” worden ingevoerd. Tot nu toe werd voor internetdomeinnamen geheel of gedeeltelijk het Latijnse alfabet gebruikt. De CANN (Internet Corporation for Assigned Names and Numbers), die het kernadressenbestand van het internet beheert, heeft aangekondigd dat van vandaag af bij nationale domeinen van het eerste niveau (zoals ".eu" in europa.eu) versneld het gebruik van niet-Latijnse karakters wordt ingevoerd. Dit betekent dat de Europeanen, vooral in Griekenland, Bulgarije en Cyprus, de domeinnamen in hun eigen alfabet zullen kunnen zien. Viviane Reding, commissaris voor Telecom en internet van de EU, heeft deze belangrijke ontwikkeling op het gebied van meertaligheid aangekondigd. Zij heeft ook gevraagd de werkingsduur van het Internet Governance Forum – een uniek platform voor dialoog tussen de verschillende stakeholders binnen de mondiale internetgemeenschap – te verlengen.  “Het internetgebeuren moet een afspiegeling zijn van de multiculturele en meertalige wereld waarin wij leven. Het internet dient er daarom niet alleen in het Engels, maar ook in het Arabisch, Bulgaars, Grieks, Farsi, Hindi en Chinees te zijn. Ik ben opgetogen over de stappen van de ICANN om voor de domeinnamen het gebruik van verschillende andere alfabetten toe te laten. De Commissie vraagt hier al jaren om” , aldus EU-commissaris Reding. “In Europa zijn we al goed opgeschoten met onze plannen om vóór het einde van het jaar bij namen onder “.eu” het gebruik van Griekse en cyrillische lettertekens mogelijk te maken en wij ijveren er ook verder voor om zeer snel over versies in het Griekse en cyrillische schrift van het eerste niveau “.eu” te beschikken”.  Door het besluit van de ICANN zullen internetgebruikers volledige internetdomeinnamen (zoals europa.eu) met karakters die niet tot de Latijnse letter- en Arabische cijfertekens – (a-z) resp. (0-9) – behoren, kunnen registreren en gebruiken. Momenteel worden op het tweede niveau van internetadressen (“europa” in europa.eu) al internetdomeinnamen in niet-Latijnse alfabetten (zoals het Arabische, Chinese of cyrillische) gebruikt, maar volledig geïnternationaliseerde namen gebruiken was tot nog toe niet mogelijk. De aankondiging van de ICANN dat zij aanvragen voor de registratie van nationale domeinen van het eerste niveau (zoals .bg of .eu) in  lokale schriften  gaat behandelen, zal mogelijk miljoenen internetgebruikers over de hele wereld meer in de gelegenheid stellen in hun eigen taal te internetten.  In juni 2009 heeft de Europese Commissie haar regels inzake internetdomeinnamen gewijzigd zodat karakters van alle 23 officiële EU-talen kunnen worden gebruikt (   IP/09/1044)   . Vanaf 10 december 2009 is het mogelijk onder “.eu” namen te registeren waarin karakters zoals "à", "ą", "ä", "ψ" of "д"gebruikt worden. EU-burgers en –ondernemingen zullen domeinnamen in niet-Latijnse schriften kunnen registreren, hetgeen essentieel is voor talen zoals Grieks en Bulgaars. Ook zullen Spaans- en Baskischsprekenden namen met "ñ" kunnen registreren, terwijl Frans-, Portugees- en Catalaanssprekenden "ç" zullen kunnen gebruiken. De EU zal ook zo spoedig mogelijk geïnternationaliseerde domeinnamen op ons domein van het eerste niveau – “.eu” – invoeren. Voor “.eu” zijn al meer dan 3 miljoen domeinnamen in het courantere Latijnse schrift geregistreerd (   IP/09/536   ). De EU vraagt om verlenging van de werkingsduur van het Internet Governance Forum Het Internet Governance Forum is ontstaan uit de wereldtop over de informatiemaatschappij in 2003-2005 en biedt de verschillende stakeholders één mondiaal platform waar overheden, privé-sector en maatschappelijk middenveld kunnen samenkomen om belangrijke punten in verband met internetgovernance te bespreken. Het is opgericht als een neutraal, niet-bindend en niet-duplicatief gebeuren. Het eerste IGF vond plaats in Athene in 2006 en werd gevolgd door bijeenkomsten in Rio de Janeiro (2007) en Hyderabad (2008). De vierde bijeenkomst wordt momenteel gehouden in Sharm El Sheikh, Egypte.  De oorspronkelijke werkingsduur ervan (vijf jaar) loopt af met de 5 e bijeenkomst in Vilnius, Litouwen, volgend jaar. Vóór die tijd zullen de bij de Verenigde Naties aangesloten landen nagaan of de oorspronkelijke werkingsduur moet worden verlengd. “ Vóór die volgende bijeenkomst zullen besprekingen plaatsvinden over de vraag of het IGF na 2010 moet blijven bijeenkomen.  Voor mij is het antwoord gemakkelijk:  het IGF moet blijven bestaan,” aldus EU-commissaris Viviane Reding. Achtergrond Voor het op de plaats van bestemming aankomen van internetverkeer zijn domeinnamen en adressen van essentieel belang. De organisatie die verantwoordelijk is voor het uitstippelen van het beleid voor de mondiale coördinatie van het domeinnaamsysteem (DNS) is de ICANN, een in Californië gevestigde Amerikaanse particuliere non-profitonderneming.  Sinds de oprichting ervan in 1998 oefent de ICANN activiteiten uit op grond van een reeks memoranda van overeenstemming met de Amerikaanse regering, waarin de doelstellingen ervan betreffende het voor het domeinnaamsysteem te voeren beleid waren vastgesteld. Het recentste memorandum van overeenstemming is op 30 september 2009 afgelopen. Er heeft een bekrachtiging van de verbintenissen tussen de VS en de ICANN plaatsgevonden.  In juni 2009 heeft de Commissie de wenselijkheid uitgesproken dat de verantwoordingsplicht van de ICANN wordt aangescherpt en aangegeven dat meer niet-VS-actoren een rol moeten spelen in de governance ervan (   IP/09/951   ). De VS hebben eind september een hervorming van de ICANN aangekondigd. De Commissie heeft de nieuwe regeling in beginsel verwelkomd (   IP/09/1397   ).  De ICANN heeft geijverd voor de invoering van geïnternationaliseerde domeinnamen van het eerste niveau en heeft op 16 november 2009 de versnelde internationalisering van nationale domeinnamen van het eerste niveau aangekondigd. Over Europa’s internetdomein “.eu”:    http://ec.europa.eu/information_society/policy/doteu/ Over internetgovernance:    http://ec.europa.eu/information_society/policy/internet_gov/index_en.htm     Website van het Internet Governance Forum:   http://www.intgovforum.org      SPEECH/09/531
