IP/09/1524  Brussel, 15 oktober 2009  Wereldvoedseldag 2009: EU neemt voortouw bij strijd tegen honger in de wereld  Op de Wereldvoedseldag van 16 oktober 2009 toont de EU dat haar engagement voor een betere verdeling van het voedsel in de wereld sterker is dan ooit. Op de bijeenkomst van de G8 in L'Aquila heeft de EU meer dan 2 miljard euro toegezegd, bovenop de EU-voedselfaciliteit van 1 miljard euro: daarmee is de EU 's werelds grootste donor voor de voedselzekerheid in de wereld.  " Op de Wereldvoedseldag moet elkeen van ons voor ogen houden dat wij alles in het werk moeten stellen om te voorkomen dat meer dan 1 miljard mensen honger lijden. Om die uitdaging aan te gaan levert de EU-voedselfaciliteit van 1 miljard euro snelle en tastbare resultaten op door kleinschalige boeren in de ontwikkelingslanden het zaaizaad en de meststoffen te geven die ze nodig hebben om hun landbouwproductie op te voeren. Wij zullen voortbouwen op onze ervaring bij de tenuitvoerlegging van de voedselfaciliteit om ervoor te zorgen dat de nieuwe verbintenis op de G8-top in L'Aquila even doeltreffend is om de honger in de wereld te bestrijden", aldus Karel De Gucht, Europees commissaris voor Ontwikkeling en humanitaire hulp.  Meer dan een miljard mensen in de wereld zijn ondervoed, dat wil zeggen 15% of een zesde van de wereldbevolking. Door de voedselcrisis en de financiële crisis zal dit cijfer nog stijgen. Voedselonzekerheid vertegenwoordigt dus een reële bedreiging voor het bereiken van alle millenniumdoelstellingen voor ontwikkeling die tot doel hebben tegen 2015 een eind te maken aan de extreme armoede  Voedselzekerheid, landbouw en plattelandsontwikkeling vormen de kern van de EU ‑ontwikkelingssteun: de EU verleent hiermee snel en massaal steun om de toenemende honger in de wereld te bestrijden. Het engagement van de EU voor het eerder dit jaar genomen initiatief van L'Aquila voor mondiale voedselzekerheid is een concreet resultaat hiervan. De EU zal 2,7 miljard euro tot dit initiatief bijdragen, wat haar de belangrijkste donor maakt. Van de voedselfaciliteit van 1 miljard euro is al 85% besteed, waaruit blijkt dat de EU zich krachtdadig blijft inzetten om de levensomstandigheden van de armsten in de wereld te verbeteren en haar beloftes waarmaakt.   Sinds de voedselfaciliteit van 1 miljard  euro in december 2008 is gelanceerd, heeft zij naar schatting door haar initiële en lopende projecten meer dan 33 miljoen mensen bereikt, en de resultaten worden zichtbaar. Zo bijvoorbeeld is in Zimbabwe 26 000 ton zaaizaad en meststoffen aangekocht voor distributie aan 176 000 kwetsbare boeren, die 10 tot 15% van de gemeenschapsboeren in het land vertegenwoordigen. Deze gezamenlijke inspanning van de EU en de Voedsel- en Landbouworganisatie van de Verenigde Naties (FAO) heeft het potentieel om de traditionele voedselproductie te verdubbelen.   In Bangladesh kunnen 43 000 extra personen als resultaat van een gezamenlijk programma met het Wereldvoedselprogramma visserijactiviteiten uitoefenen en wonen nog eens 60 000 mensen in gebieden vrij van bodemverzilting.  Media:  De pers wordt uitgenodigd op een conferentie van de heer Koos Richelle, Directeur‑generaal van de dienst voor samenwerking EuropeAid.  Onderwerp: "Ervaring met de voedselfaciliteit: reëel mondiaal partnerschap en tijdige respons ", donderdag 15 oktober van 13.00 tot 14.00 uur, Info Point Externe Samenwerking, Wetstraat 43, begane grond, Brussel.  Informatie en registratie:    http://ec.europa.eu/europeaid/infopoint/conferences/2009/10-15_foodfacility_en.htm    Achtergrond:  In het licht van de crisis als gevolg van de sterk stijgende voedselprijzen in de ontwikkelingslanden is in december 2008 de voedselfaciliteit van 1 miljard euro goedgekeurd als snelle reactie van de EU op de situatie in de ontwikkelingslanden.  Het overkoepelende plan voor de tenuitvoerlegging van de voedselfaciliteit omvat een lijst van in totaal 50 landen die over een periode van drie jaar steun zullen ontvangen. In april 2009 werd al een bedrag van 707 miljoen euro toegewezen. In een geest van partnerschap en efficiency versterkt en ondersteunt de Europese Commissie het bestaande kader van de beleidsdialoog, investeringen voor voedselproductie en vangnetten van organisaties van voedseldeskundigen. Er wordt dus steun geboden via internationale organisaties, regionale organisaties en nationale regeringen alsmede een (voor eind 2009 geplande) uitnodiging tot het indienen van voorstellen voor 200 miljoen euro ten behoeve van activiteiten door niet-overheidsactoren, organen van lidstaten en andere in aanmerking komende actoren. Nadere informatie over beleid en strategie van de Commissie inzake voedselzekerheid:    http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
