IP/ 09/842  Brussel, 28 mei 2009  Voedingsmiddelen en dranken: Commissie stelt voor afzet‑ en kwaliteitsregelingen optimaal te benutten  Er moeten maatregelen worden genomen om de communicatie over de kwaliteiten van landbouwproducten te verbeteren en tegelijkertijd de relatie tussen landbouwers en consumenten te herstellen. De regelingen inzake kwaliteitsetikettering moeten door iedereen gemakkelijker kunnen worden toegepast en begrepen en het EU‑beleid ter zake moet coherenter worden. In de vandaag goedgekeurde Mededeling van de Europese Commissie over het kwaliteitsbeleid ten aanzien van landbouwproducten worden enkele belangrijke aanbevelingen gedaan. Voor landbouwers in de EU geldt een van de meest stringente eisenpakketten op het gebied van landbouw die er in de wereld bestaan; het betreft hierbij vooral regels op het gebied van milieubescherming, dierenwelzijn en het gebruik van pesticiden en diergeneesmiddelen. Bovendien wenden de landbouwers hun deskundigheid en vakmanschap aan om hun producten een aantal specifieke eigenschappen en dus ook een toegevoegde waarde te geven. Maar worden de landbouwers voor al die inspanningen ook voldoende beloond? En krijgt de consument nauwkeurige informatie over de productkenmerken en de landbouweigenschappen?  "De agrovoedingssector in de EU heeft de reputatie topkwaliteit te leveren, dankzij tientallen, of zelfs honderden jaren aandacht voor kwaliteit," aldus Mariann Fischer Boel, commissaris voor Landbouw en plattelandsontwikkeling. "Deze reputatie moet voor onze boeren de hoeksteen zijn om hun concurrentiekracht op peil te houden. Zij moeten beter met de consumenten communiceren over de kwaliteiten van hun producten. De EU wil hen daarbij helpen. Dit is het geschikte moment om de verschillende etiketterings‑ en certificeringsregelingen coherenter te maken en te vereenvoudigen." In haar mededeling stelt de Commissie met name voor:   in de etikettering vaker melding te maken van de ligging van het landbouwbedrijf;    de mogelijkheden te onderzoeken om facultatieve gereserveerde vermeldingen vast te stellen voor "producten uit de bergen" en "traditionele producten" en om de huidige regeling inzake "gegarandeerde traditionele specialiteiten" eventueel te vervangen door een regeling inzake "traditionele producten";   één enkel register in te voeren voor alle geografische aanduidingen (voor wijnen, gedistilleerde dranken, landbouwproducten en levensmiddelen) met behoud van de specifieke elementen van elk stelsel afzonderlijk;   de interne markt voor producten waarvoor een etiketteringsregeling geldt, vooral voor biologische producten, te versterken;   de internationale bescherming van geografische aanduidingen te verbeteren en bij te dragen tot de ontwikkeling van internationale normen op het gebied van handelsnormen en biologische producten;   richtsnoeren voor "goede praktijken" op te stellen voor particuliere certificeringsregelingen, ten einde de consument minder in verwarring te brengen en de administratieve rompslomp voor boeren te beperken.   Achtergrond  Deze mededeling is opgesteld op basis van de 560 reacties op het "Groenboek van de Commissie over een kwaliteitsbeleid voor landbouwproducten" van oktober 2008 en van de resultaten van de conferentie op hoog niveau die in maart 2009 door het Tsjechische voorzitterschap is georganiseerd.   De handelsnormen en richtsnoeren in de landbouw zijn essentieel voor een billijke handel en zorgen ervoor dat de consument niet ontgoocheld hoeft te zijn over de kwaliteit van de producten. Zij vormen voorts ook de basis voor de identiteit van de basisproducten (wanneer mag een product "boter" worden genoemd?), voor de indeling van producten in klassen (wat is het minimumvetgehalte van "halfvolle melk"?), voor de definities van gereserveerde vermeldingen die een meerwaarde geven aan het product (welke olijfolie is "koud geperst"?) en voor de vaststelling van etiketteringsvoorschriften betreffende de oorsprong en de ligging van het landbouwbedrijf.  De regelingen inzake geografische aanduidingen stimuleren de productie van landbouwproducten van topkwaliteit, beschermen waardevolle productnamen tegen misbruik en imitatie, en verschaffen de consument informatie over het specifieke karakter van de producten. In totaal zijn ongeveer 3000 namen van wijnen, gedistilleerde dranken, landbouwproducten en levensmiddelen geregistreerd.  GTS (gegarandeerde traditionele specialiteiten) belichten vooral het traditionele karakter met betrekking tot de samenstelling van het product of tot de productiemiddelen. In het kader van de huidige regeling zijn tot nu toe slechts 20 namen geregistreerd.  Biologische landbouw:  De Commissie wil ervoor zorgen dat uiteenlopende nationale normen niet langer een belemmering vormen voor het handelsverkeer op de interne markt. Met het oog daarop wordt momenteel een nieuw biologisch EU‑logo ontwikkeld (zie   IP/09/640   ) dat vanaf 1 juli 2010 verplicht moet worden gebruikt in de EU.  Certificeringsregelingen:  Particuliere en nationale certificeringsregelingen garanderen dat bepaalde, in een specificatie vastgelegde, aspecten van het product of de productiemethoden in acht zijn genomen. Hoewel zich toch bepaalde problemen voordoen (bijv. bedreiging voor de interne markt, mogelijke verwarring bij de consument, overlappende regelingen) trachten de belanghebbenden die zelf op te lossen; de Commissie is derhalve van mening dat momenteel geen regelgevende initiatieven nodig zijn.   http://ec.europa.eu/agriculture/quality/policy/communication_en.htm
