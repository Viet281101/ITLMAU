IP/09/551
Brussel, 8 april 2009Commissie legt de lat hoger voor snellere
betaling van EU-subsidies en contractenVandaag heeft de Commissie een initiatief
goedgekeurd waarmee zij zichzelf nieuwe en strengere normen oplegt voor de
uitbetaling van EU-geld dat zij direct beheert. De voorstellen moeten vaart
zetten achter de lopende maatregelen en zorgen voor een vlottere geldstroom naar
de begunstigden, vaak kleine bedrijven en plaatselijke besturen. De maatregelen
hebben betrekking op 15 miljard euro waarvoor specifieke betalingstermijnen
gelden. Het geld is bestemd voor beleidsterreinen zoals onderzoek, onderwijs en
jongeren, energie en transport. Een van de hoofddoelstellingen is de termijn
voor de eerste voorfinanciering van EU-subsidies en contracten te verkorten van
30 tot 20 dagen. De voorstellen vormen een aanvulling op recente besluiten om
het geld voor structuurfondsprojecten sneller uit te betalen, zoals aangekondigd
in het Europees economisch herstelplan (IP/08/1983),
en op de voorstellen om betalingsachterstanden bij handelstransacties te
bestrijden (IP/09/552).
Dalia Grybauskaitė, EU-Commissaris voor financiële programmering en
begroting, zei: "Het voorstel van vandaag is bedoeld om alles uit de
bestaande financiële regels te halen om de 415 000 directe
betalingen die de Commissie ieder jaar verricht, sneller te laten verlopen".
Volgens de Commissaris komt het voorstel op het juiste moment en "vereist
het huidige economische klimaat onmiddellijke maatregelen om de situatie van
degenen die EU-geld ontvangen, te verlichten. Dit initiatief zal ook het
pad effenen voor de wijziging van de financiële regels van de EU die voor
2010 staat gepland". 
Hoofdpunt van de mededeling is de verkorting van de termijn voor de
voorfinanciering, of de eerste betaling, van 30 tot 20 dagen. Deze betalingen
zijn het eenvoudigst omdat ze niet veel papierwerk of bureaucratische rompslomp
meebrengen. Er is ongeveer 9,5 miljard euro mee gemoeid. Voor andere centraal
beheerde betalingen (ongeveer 5,5 miljard euro) moet de betalingstermijn worden
teruggebracht van 45 naar 30 dagen. Dan zijn de betalingen van de Europese
Commissie in overeenstemming met de richtlijn betreffende de bestrijding van
betalingsachterstanden bij handelstransacties. De Commissie zal er bij haar
diensten ook op aandringen om bij centraal beheerde subsidies en contracten meer
gebruik te maken van forfaitaire betalingen en vaste bedragen. 
Vereenvoudiging van de algemene procedures voordat een project van start
gaat, kan leiden tot snellere betalingen. Daarom wordt de mogelijkheid ingevoerd
oproepen tot het indienen van voorstellen uit te schrijven die betrekking hebben
op twee in plaats van op één jaar, en gebruik te maken van
standaardoproepen. Kennis en ervaring uitwisselen is belangrijk bij het opvoeren
van het betalingstempo, en het directoraat-generaal Begroting zal een actievere
rol gaan spelen en andere diensten helpen te voldoen aan de voorwaarden voor een
snellere besteding van hun budget. Waar mogelijk zullen snellere aanbestedings-
en subsidieprocedures worden ingevoerd.
De diensten van de Commissie moeten in hun jaarlijkse activiteitenverslag
formeel verslag uitbrengen over hun vorderingen ten aanzien van deze
doelstellingen.
