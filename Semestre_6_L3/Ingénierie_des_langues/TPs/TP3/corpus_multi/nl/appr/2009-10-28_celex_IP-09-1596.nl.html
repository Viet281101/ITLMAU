IP/09/1596  Brussel, 28 oktober 2009  Toekomstig internet moet systemen in Europa slim en efficiënt maken: minder files, minder luchtvervuiling en betere gezondheidszorg   Minder verkeersopstoppingen, betere en efficiëntere energielevering of geavanceerde medische thuisbehandeling zijn duidelijke voorbeelden van oplossingen die worden geboden door het internet van de toekomst. Tastbare dingen, zoals auto’s of mobiele apparatuur, worden daardoor verbonden met infrastructuur, zoals verkeersleidingssystemen, zodat grote hoeveelheden gegevens in real time kunnen worden gebruikt om bedrijfsprocessen en efficiëntie te verbeteren. De Europese Commissie heeft vandaag een strategie onthuld waarmee Europa het voortouw neemt wat betreft de ontwikkeling van slimme, door internet aangedreven infrastructuur. Daarin roept zij de Europese overheden en de Europese ICT-sector op in te spelen op de toenemende vraag naar innovatieve toepassingen van het internet om bestaande infrastructuur, zoals gezondheidszorgsystemen, energienetwerken en verkeersleidingssystemen "slim" te maken. Hiertoe zal zij een partnerschap tussen de overheden en de grootste spelers in de ICT-sector opstarten, waarvoor in de periode 2011-2013 300 miljoen euro beschikbaar wordt gesteld voor in de nabije toekomst te selecteren projecten; dit bedrag komt bovenop de 200 miljoen euro die jaarlijks naar ICT-ondersteuning van lopend onderzoek op het gebied van internettechnologie gaat.   “Het internet kan een bijdrage leveren aan de oplossing van toekomstige problemen en biedt de mogelijkheid om de Europese economie uit het slop te halen. Onlinetoepassingen en –technologieën kunnen het vervoer in steden verbeteren, en dat is hard nodig als je bedenkt dat binnenkort 70% van de wereldbevolking in de stad woont. Ook kunnen, en moeten, zij onze energiebeheerssystemen verbeteren, omdat het elektriciteitsverbruik in 2030 zal zijn verdubbeld. En denkend aan de vergrijzing in de EU: het internet maakt onze gezondheidszorgsystemen efficiënter en maakt het mogelijk patiënten op afstand te behandelen,” aldus Viviane Reding, EU-commissaris voor Informatiemaatschappij en media. “Europa en het Europese bedrijfsleven moeten de kans grijpen om deze technologieën en toepassingen tot ontwikkeling te brengen, want de economische en sociale efficiëntie van alledaagse processen kan daardoor in belangrijke mate worden vergroot.”   De Europese Commissie heeft vandaag een innovatiestrategie voor het internet op EU-niveau voorgesteld, waardoor overheden en verschillende sectoren van het bedrijfsleven in heel Europa met elkaar in contact worden gebracht. Deze strategie is erop gericht de voor onze economie en onze maatschappij belangrijke infrastructuur te verbeteren, waardoor deze bij hun alledaagse taken gemakkelijker enorme hoeveelheden gegevens kunnen verwerken.  Het internetdataverkeer groeit momenteel reeds met 60% per jaar. Aangezien het internet miljarden sensoren en online mobiele apparaten met elkaar verbindt om steeds geavanceerdere informatie te verstrekken, moet deze infrastructuur “slim” genoeg zijn om in real time dergelijke gigantische hoeveelheden gegevens te gebruiken. Zo zouden bijvoorbeeld de files, die Europa 135 miljard euro per jaar kosten, in de toekomst via internettechnologie als sensoren,   smart tags   en mettertijd het satellietnavigatiesysteem Galileo met 20% kunnen worden gereduceerd, en de luchtvervuiling ook nog eens met 15% (   IP/08/1979   ).  Dit plan voor het toekomstige internet heeft tot doel Europa een leidende rol te geven in het onderzoek naar en de invoering van de technologie die nodig is om de infrastructuur "slimmer" te maken op gebieden die van invloed zijn op het dagelijks leven, zoals gezondheidszorg, vervoer en energie. Niet alleen wordt zo het concurrentievermogen van de Europese ICT-sector versterkt, maar ook zal de Europese consument als eerste profiteren van de nieuwe toepassingen en diensten.  Proefprojecten met deze slimme systemen lopen al in diverse regio’s en steden in heel Europa. Stockholm heeft bijvoorbeeld geïnvesteerd in een   slim verkeersleidingssysteem   dat de reistijd bekort, het openbaar vervoer stimuleert en CO 2 -emissies vermindert. Door het gebruik van netwerken van sensoren en mobiele apparatuur kunnen gegevens vrijwel in real time worden verzameld. Dit is van groot belang voor het beheer van energie- en vervoerssystemen. Deze informatie kan vervolgens bijvoorbeeld worden gebruikt om het stedelijke mobiliteitssysteem te optimaliseren. Deze draadloze apparatuur zal, naarmate zij steeds verder ingang vindt, ook gebruik kunnen maken van de extra spectrumruimte uit het zogenaamde “digitale dividend” (   IP/09/1595   ,   MEMO/09/482   ).  De Commissie heeft de overheden en het bedrijfsleven vandaag opgeroepen samen te werken, zodat het Europese onderzoek zich verder kan toespitsen op belangrijke internettechnologieën en de snelle toepassing daarvan in het dagelijks leven. De Commissie zal dit publiek-private partnerschap snel opstarten door middel van een oproep tot het indienen van voorstellen in 2010. In totaal is voor dit initiatief 300 miljoen euro uitgetrokken voor de periode 2011-2013. Van het bedrijfsleven wordt een even grote bijdrage verwacht.  De Commissie financiert reeds onderzoek om het internet zelf slimmer te maken, en heeft 400 miljoen euro geïnvesteerd in meer dan 90 Europese projecten in het kader van haar ICT-   onderzoeksprogramma   , en nog eens 200 miljoen per jaar voor investeringen uit de middelen voor onderzoek voor de periode 2011-2013. Zo wordt er met het   SENSEI   –project aan gewerkt om de echte en de digitale wereld aan elkaar te koppelen door overal “slimme” plekken te maken, zodat carpoolers bijvoorbeeld een sms’je krijgen wanneer er een bus in de buurt is die hen sneller naar hun bestemming kan brengen. Achtergrond  De mededeling die vandaag wordt uitgebracht is onderdeel van de voorbereidingen voor een Europees plan voor innovatie en onderzoek, waartoe de Europese Raad in 2008 in Kopenhagen heeft opgeroepen. Ook maakt zij deel uit van de reactie van de Commissie op de aanbevelingen uit de oproep van het Aho-panel aan Europees ICT-onderzoek om meer risico’s te nemen en om meer te doen om de uit dat onderzoek voortkomende producten op de markt te brengen (   IP/08/1288   ,    MEMO/08/430   ). Deze mededeling van de Commissie is te vinden op het volgende adres:    http://ec.europa.eu/information_society/activities/foi/library
