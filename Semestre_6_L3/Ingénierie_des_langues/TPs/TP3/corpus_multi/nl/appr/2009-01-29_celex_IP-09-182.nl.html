IP/09/182
Brussel, 29 januari 200920 lidstaten voldoen nog niet aan de
communautaire wetgeving ter bevordering van
energie-efficiëntieVandaag heeft de Commissie een met redenen omkleed
advies toegezonden aan twintig lidstaten, die geen omzettingsmaatregelen
van de richtlijn betreffende energie-efficiëntie hebben
meegedeeld[1]. De
richtlijn beoogt de energie-efficiëntie bij het eindgebruik te verhogen en
te verbeteren door een kader te verschaffen voor stimuleringsmaatregelen en
energiediensten.
Hoewel de betrokken lidstaten in juli 2008 een schriftelijke aanmaning
ontvingen, hebben zij de Commissie nog niet de volledige omzetting van de
richtlijn in hun nationale wetgeving meegedeeld. De Commissie is daarom de
tweede fase gestart van de inbreukprocedure tegen België, Bulgarije,
Cyprus, Tsjechië, Finland, Duitsland, Griekenland, Hongarije, Ierland,
Letland, Litouwen, Luxemburg, Nederland, Polen, Portugal, Roemenië,
Slovenië, Slowakije, Zweden en het Verenigd Koninkrijk.
De richtlijn stelt een kader in waarbinnen de lidstaten in de hele economie
een bedrijfsklimaat en infrastructuur kunnen creëren die gunstig zijn voor
energie-efficiëntie. De richtlijn is van toepasssing op gebouwen, vervoer,
landbouw en industrie. Voorts schept ze de voorwaarden die nodig zijn voor de
ontwikkeling en bevordering van een markt voor energiediensten en andere
maatregelen die de energie-efficiëntie kunnen verbeteren, met aandacht voor
de rol van energiedistributeurs, de financiering van energiebesparingen, de
voorbeeldrol die de overheid moet vervullen en het belang van de beschikbaarheid
van informatie.
De politieke bereidheid van de lidstaten om de energie-efficiëntie te
verbeteren moet vergezeld gaan van wetgevende maatregelen op nationaal
niveau.
[1] Richtlijn 2006/32/EG van
het Europees Parlement en de Raad van 5 april 2006 betreffende
energie-efficiëntie bij het eindgebruik en energiediensten en houdende
intrekking van Richtlijn 93/76/EEG van de Raad.
