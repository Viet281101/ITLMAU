IP/09/519
Brussel, 1 april 2009Aanpassing aan klimaatverandering: de
Europese Unie moet zich voorbereiden op de gevolgenDe Europese Commissie heeft vandaag een witboek
voorgesteld met de maatregelen die moeten worden genomen om de Unie weerbaarder
te maken tegen klimaatverandering. Uit recent onderzoek blijkt dat de gevolgen
van klimaatverandering sneller en duidelijker merkbaar zouden kunnen zijn dan in
het verslag van de intergouvernementele werkgroep inzake klimaatverandering van
2007 werd aangenomen. Europa zal niet aan deze gevolgen ontkomen en moet daarom
leren ermee om te gaan. De gevolgen van klimaatverandering zullen van regio tot
regio verschillen, wat inhoudt dat de meeste aanpassingsmaatregelen op nationaal
of regionaal niveau moeten worden genomen. In het door de Commissie
gepresenteerde kader wordt een strategische aanpak in twee fasen voor de
aanpassing aan de gevolgen van de klimaatverandering in de EU voorgesteld, als
aanvulling op de door de lidstaten genomen maatregelen door middel van een
geïntegreerde en gecoördineerde aanpak.
Europees Commissaris voor milieu Stavros Dimas verklaarde: "De ernst van de
klimaatverandering wordt van jaar tot jaar groter en verontrustender. We moeten
hard werken om de uitstoot van koolstoffen terug te dringen. Maar zelfs wanneer
we de uitstoot zover beperken als we ons voorgenomen hebben, blijft een bepaalde
mate van klimaatverandering onvermijdelijk. Daarom is het van wezenlijk
belang dat wij nu beginnen samen te werken met nationale overheden, het
bedrijfsleven en het maatschappelijk middenveld om een brede
aanpassingsstrategie voor de EU te ontwikkelen en ervoor te zorgen dat de
aanpassing in de belangrijkste EU-beleidsmaatregelen wordt
geïntegreerd.
Commissaris voor landbouw Mariann Fischer Boel stelde: "De Europese landbouw
zal de volle lading van de klimaatverandering krijgen. Ik wil de boeren
duidelijk maken welke uitdagingen hun te wachten staan en de discussie op gang
brengen over specifieke maatregelen om hen te helpen zich aan te passen. In het
bijzonder wil ik dat wij allemaal maatregelen treffen waarvan we achteraf geen
spijt krijgen en die ons, los van de ontwikkelingen van het klimaat, economische
en milieuvoordelen brengen. Dat is de kern van het document over landbouw en
klimaatverandering dat vandaag ter ondersteuning van het witboek is
goedgekeurd."
Commissaris voor gezondheid, Androulla Vassiliou, verklaarde het volgende:
"Met de veranderende klimaatpatronen moet bijzondere aandacht worden besteed aan
beter toezicht op de gezondheid van mens, dier en plant. Daarnaast is het
cruciaal om gezondheidsactieplannen voor extreme weersomstandigheden te
integreren in de draaiboeken van de gezondheidsautoriteiten. Verder moeten wij
ervoor zorgen dat wordt nagegaan welke gevolgen de klimaatverandering kan hebben
op kwetsbare bevolkingsgroepen. Om deze doelstellingen te bereiken is
internationale samenwerking van vitaal belang."
Commissaris voor visserij en maritieme zaken Joe Borg verklaarde: "De kust-
en zeegebieden hebben in Europa het meest onder de klimaatverandering te leiden.
Wij moeten ons voorbereiden op de uitdagingen die ons te wachten staan, zoals
stijgende zeeniveaus, kustoverstromingen, de gevolgen voor kusttoerisme, voor
havens en scheepvaartdiensten en voor de visserij. Wij kunnen het belang van de
kustecosystemen voor onze economie niet ontkennen. Momenteel woont rond 50% van
de Europese bevolking in kustgebieden, aanpassing aan klimaatverandering is dan
ook cruciaal en dringend.
Een actiekader
In de komende 50 jaar zal de klimaatverandering waarschijnlijk
ingrijpende gevolgen hebben voor belangrijke economische sectoren als landbouw,
energie, vervoer, ecosystemen, toerisme en gezondheid. Ze zal ook van invloed
zijn op huishoudens, bedrijven en bepaalde bevolkingsgroepen, met name ouderen,
gehandicapten en laagverdieners.
Het witboek presenteert een kader waarin de Europese Unie en haar lidstaten
zich kunnen voorbereiden op de gevolgen van klimaatverandering. Een eerste fase
van de strategie loopt tot 2012 en legt de basis voor de voorbereiding van een
brede aanpassingsstrategie van de Unie voor 2013 en daarna. Zij richt zich op
het verhogen van ons begrip van klimaatverandering en mogelijke
aanpassingsmaatregelen en hoe de aanpassing kan worden geïntegreerd in de
voornaamste EU-beleidsmaatregelen. De besluiten over de beste manieren van
aanpassen moeten gebaseerd zijn op solide wetenschappelijke en economische
analyses; de inhoud en de beschikbaarheid van deze informatie varieert echter
enorm tussen de verschillende regio's. Het witboek wijst op de behoefte aan een
mechanisme voor de uitwisseling van informatie over de gevaren en de gevolgen
van klimaatverandering en de beste praktijken op dit gebied.
De gevolgen van klimaatverandering zullen per regio verschillen waarbij kust-
en berggebieden en uiterwaarden bijzonder kwetsbaar zijn. Dat is ook de reden
waarom de meeste aanpassingsmaatregelen op nationaal of regionaal niveau zullen
worden uitgevoerd. De Europese Unie zal tot taak hebben deze inspanningen door
middel van een geïntegreerde en gecoördineerde aanpak te ondersteunen,
in het bijzonder voor grensoverschrijdende kwesties en beleidsmaatregelen die in
hoge mate geïntegreerd zijn op EU-niveau. De aanpassing aan de
klimaatverandering moet uiteraard centraal staan in alle EU-beleid. De
aanpassing moet ook hoog op de agenda staan van het externe beleid van de Unie
zodat de meest getroffen landen kunnen worden geholpen en bij kwesties in
verband met aanpassing met partnerlanden kan worden samengewerkt.
De Commissie presenteert vandaag ook drie discussiedocumenten die gebaseerd
zijn op het actiekader van het witboek en die betrekking hebben op de thema's
water, kust- en zeegebieden, landbouw en gezondheid.
 Aanpassing en matiging: twee zijden van dezelfde medaille
De Europese Unie is vastberaden snelle maatregelen te nemen om haar uitstoot
van broeikasgassen terug te dringen. Maar het volstaat niet de
klimaatverandering af te remmen door de uitstoot van broeikasgassen te beperken.
Deze maatregel moet gepaard gaan met aanvullend maatregelen op de kortere
termijn. De gevolgen van de klimaatverandering zullen waarschijnlijk
ingrijpender zijn dan verwacht en zullen ongeacht de genomen
bestrijdingsmaatregelen plaatsvinden.
Europa moet deze gevolgen opvangen. Het heeft behoefte aan maatregelen om de
weerstand van de natuurlijke en menselijke systemen tegen de gevolgen van
klimaatverandering te verhogen. In de EU worden reeds aanpassingsmaatregelen
uitgevoerd maar dit gebeurt vaak op gefragmenteerde wijze en slechts in een paar
lidstaten.
Toekomstige acties
De Commissie zal een stuurgroep oprichten (Impact and Adaptation Steering
Group (IASG)). Deze groep wordt samengesteld uit vertegenwoordigers van de
EU-lidstaten die zich moeten bezighouden met het opzetten van nationale en
regionale aanpassingsprogramma’s en die ruggespraak zullen houden met
vertegenwoordigers uit het maatschappelijk middenveld en de wetenschappelijke
gemeenschap. De stuurgroep wordt bijgestaan door een aantal technische
werkgroepen, onder andere voor landbouw. Tegen 2011 zal de Commissie een
mechanisme in het leven roepen voor de uitwisseling van informatie over de
gevolgen van klimaatverandering.
Nadere informatie
Website van de Commissie inzake de aanpassing aan de klimaatverandering
http://www.ec.europa.eu/environment/climat/adaptation/index_en.htmWebsite van de Commissie inzake landbouw en klimaatverandering
http://ec.europa.eu/agriculture/climate_change/index_en.htmEMA-rapport nr. 4/2008 over de gevolgen van het veranderende klimaat in
Europa: "Impacts of Europe's changing climate - 2008 indicator-based
assessment"
http://www.eea.europa.eu/publications/eea_report_2008_4/
