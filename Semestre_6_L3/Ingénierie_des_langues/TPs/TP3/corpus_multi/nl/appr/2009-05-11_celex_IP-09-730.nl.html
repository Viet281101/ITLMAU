IP/09/730
Brussel, 11 mei 2009Voorzitters van Commissie en Parlement
spreken met Europese religieuze leiders over de ethische aspecten van economisch
bestuur op Europees en wereldniveauOp initiatief van de voorzitter van de Europese
Commissie, José Manuel Barroso, is vandaag een twintigtal Europese
vertegenwoordigers van christendom, jodendom en islam in Brussel bijeengekomen
voor een informele dialoog met de EU. De bijeenkomst werd geleid door voorzitter
Barroso en de voorzitter van het Europees Parlement, Hans-Gert Pöttering.
Dit jaar stond de bijeenkomst in het teken van een grote Europese en mondiale
uitdaging: de economische en financiële crisis en de ethische aspecten van
het economisch bestuur op Europees en wereldniveau.
Dit was de vijfde jaarlijkse bijeenkomst van hoofden van EU-instellingen met
religieuze leiders. Het gaat om een initiatief van voorzitter Barroso uit
2005.
Dit jaar luidde het motto van de bijeenkomst: "Economische en
financiële crisis: ethische aspecten van het economisch bestuur op Europees
en wereldniveau." Voorzitter Barroso verklaarde: "Nu de financiële en
economische crisis aanhoudt, wordt het steeds duidelijker dat het moment is
aangebroken om het economisch bestuur in overeenstemming te brengen met de
fundamentele ethische waarden waarop de Europese onderneming al 50 jaar is
gebaseerd. De Commissie heeft hiertoe belangrijke initiatieven ontplooid, met
name ter regulering van de financiële markten, om te zorgen voor meer
verantwoordelijkheidsbesef en duurzaamheid in onze economie."
De voorzitter van het Europees Parlement, Hans-Gert Pöttering, stelde:
"De burgers van de Europese Unie beleven momenteel een bijzonder spannende tijd.
Een tijd waarin de EU naar voren moet treden als een gemeenschap die gebaseerd
is op gedeelde waarden en solidariteit. De gezamenlijke oplossingen die we
zoeken, moeten uitgaan van de menselijke waardigheid en waarborgen dat er wordt
omgezien naar alle geledingen van onze samenleving. Hierbij kunnen religies en
kerkgenootschappen een cruciale rol spelen. Zij zetten zich dikwijls in voor de
meest kwetsbare personen in onze maatschappij."
De deelnemers aan de bijeenkomst steunden de inspanningen van de EU inzake
het coördineren, stimuleren en aansturen van acties die erop zijn gericht
de financiële regelgeving te verbeteren, de economie nieuw leven in te
blazen en binnen en buiten Europa de werkgelegenheid te bevorderen. Ook
benadrukten zij dat sociale gerechtigheid bij de beleidsvorming voorop moet
blijven staan: bij de zorgwekkende toename van de werkloosheid en armoede dient
onze samenleving de handen ineen te slaan en er met concrete maatregelen voor te
zorgen dat de effecten van de crisis voor de burger beperkt blijven. Ten slotte
onderstreepten zij hun vaste voornemen om de solidariteitszin onder Europeanen
van alle gezindten en overtuigingen aan te wakkeren en financiële en
economische actoren op te roepen zich ethischer te gedragen.
Lijst van deelnemers: zie MEMO/09/227
