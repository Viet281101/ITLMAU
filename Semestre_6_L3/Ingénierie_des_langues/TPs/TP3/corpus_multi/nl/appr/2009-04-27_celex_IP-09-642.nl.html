IP/09/642
Brussel, 27 april 2009Rapport-Barca: Commissaris Danuta
Hübner en Fabrizio Barca presenteren hervormingsvoorstellen voor
cohesiebeleid EUDanuta Hübner, Europees commissaris voor
regionaal beleid, en Fabrizio Barca, directeur-generaal bij het Italiaanse
ministerie van Financiën en Economie, presenteren vandaag de bevindingen
van het "Barca Report - an agenda for a reformed Cohesion Policy". In het
rapport, dat op verzoek van de commissaris is opgesteld, worden de redenen voor
een Europees cohesiebeleid uiteengezet en worden aanbevelingen gedaan voor een
ingrijpende hervorming op basis van tien “pijlers”. Dr. Barca heeft
zijn voorstellen geheel onafhankelijk van de Commissie ontwikkeld aan de hand
van een reeks bijeenkomsten met wetenschappers en ambtenaren van de lidstaten in
de loop van 2008. Het rapport maakt deel uit van een uitgebreide reflectie over
de toekomst van het beleid na 2013, die in 2007 begon met het vierde verslag
over de economische en sociale cohesie. 
Commissaris Hübner zegt hierover: “Het rapport-Barca bevestigt
dat het cohesiebeleid een centrale pijler van het Europese integratieproces is.
Erkend wordt dat alle regio’s in staat moeten zijn hun economische
ontwikkelingsmogelijkheden te benutten en dat alle burgers, waar zij ook wonen,
van het beleid moeten profiteren. Het rapport bevestigt dat de hervormingen die
wij de afgelopen jaren al hebben doorgevoerd, de juiste waren. Bovendien worden
in het rapport gedurfde nieuwe wegen geschetst die onze blik op de hervorming
van het beleid zullen verruimen.”
Fabrizio Barca benadrukt: “Uit het theoretische en feitenonderzoek
dat voor het rapport is verricht, blijkt dat de EU een beleid voor economische
en sociale ontwikkeling nodig heeft dat op de specifieke behoeften van zeer
diverse gebieden is afgestemd. Het moet de kansen vergroten en oplossingen
bieden voor de moeilijkheden die EU-burgers ondervinden als gevolg van de
eenwording van de markten. Met geavanceerde methoden, een resultaatgerichte
aanpak en modern bestuur op meer lagen kan een hervormd cohesiebeleid deze
doelen bereiken.”
De aanbevelingen in het rapport berusten op tien “pijlers”:
1: Concentreren op hoofdprioriteiten 
Volgens dr. Barca moet de EU zo’n 65% van haar financiering inzetten
voor drie of vier hoofdprioriteiten. Het precieze aandeel moet volgens hem per
lidstaat en per regio verschillen, afhankelijk van de behoeften en
strategieën. De criteria voor de toewijzing van de middelen kunnen in grote
lijnen onveranderd blijven (op basis van het bbp per hoofd van de bevolking).
Een of twee hoofdprioriteiten moeten betrekking hebben op sociale integratie,
zodat een “gebiedsgebonden sociale agenda” kan worden ontwikkeld.2: Een nieuw strategisch kader 
De strategische dialoog tussen de Commissie en de lidstaten (of in sommige
gevallen regio’s) moet worden verbeterd en moet berusten op een
Europees kader voor strategische ontwikkeling met vastomlijnde
beginselen, indicatoren en doelstellingen voor de beoordeling van de
prestaties.
3: Een nieuw soort contractuele relatie, implementatie en
rapportage
De Commissie en de lidstaten moeten een nieuw soort contract ontwikkelen (een
contract inzake nationale strategische ontwikkeling), gebaseerd op
prestaties en controleerbare toezeggingen.
4: Krachtiger bestuur voor hoofdprioriteiten
De Commissie moet een reeks voorwaarden vaststellen waaraan nationale
instanties bij de toekenning van middelen voor specifieke prioriteiten gebonden
zijn en moet meten in hoeverre de doelen gehaald worden. 
5: Bevordering van aanvullende, innovatieve en flexibele
uitgaven
De Commissie moet het “additionaliteitsbeginsel”, dat waarborgt
dat de lidstaten hun nationale uitgaven niet vervangen door EU-uitgaven,
versterken door een direct verband met het stabiliteits- en groeipact te leggen.
Contractueel moet worden vastgelegd dat de maatregelen innovatief moeten zijn en
een toegevoegde waarde moeten hebben.
6: Bevordering van experimenten en mobilisatie van lokale krachtenDe Commissie en de lidstaten moeten experimenten aanmoedigen en enerzijds
meer prikkels bieden voor lokale betrokkenheid bij het beleid, maar
tegelijkertijd wel voorkomen dat het beleid door belangengroepen wordt
“gekaapt”. 
7: Bevordering van het leerproces: naar een beoordeling van de
verwachte effecten
Als het ontwerp en de toepassing van de methoden voor het inschatten van de
situatie die ontstaat bij niet-ingrijpen worden verbeterd, kan beter worden
beoordeeld welke oplossing in een bepaalde situatie werkt, wat een matigend
effect kan hebben bij het opzetten van acties.
8: Versterking van de rol van de Commissie als
expertisecentrum
De Commissie moet meer gespecialiseerde expertise in huis krijgen en de
coördinatie tussen de verschillende directoraten-generaal moet worden
verbeterd om in te spelen op de grotere rol en beslissingsbevoegdheid van de
Commissie in het beleid. Dit vergt aanzienlijke investeringen in personeel en
organisatorische veranderingen.
9: Aanpak van financieel beheer en controle 
Het beheer van de structuurfondsen moet efficiënter worden gemaakt door
de lopende vereenvoudigingsagenda uit te voeren en andere middelen te overwegen
om de kosten en lasten voor de Commissie, de lidstaten en de begunstigden te
beperken.
10: Versterking van het politieke systeem van machtsevenwicht op hoog
niveau
Door een formele raad voor het cohesiebeleid op te richten, moet het systeem
van machtsevenwicht tussen de Commissie, het Europees Parlement en de Raad
worden versterkt. Er moet een permanent debat over de inhoud, de resultaten en
de effecten van het cohesiebeleid op gang worden gebracht. 
Het volledige rapport en alle achtergronddocumenten zijn te vinden op:
http://ec.europa.eu/regional_policy/policy/future/barca_en.htm
