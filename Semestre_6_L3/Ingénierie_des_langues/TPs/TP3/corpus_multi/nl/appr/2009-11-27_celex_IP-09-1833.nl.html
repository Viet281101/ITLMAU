IP/09/1833   Brussel, 27 november 2009  Initiatief inzake innovatieve geneesmiddelen (IMI): Commissie en farma-industrie lanceren tweede oproep tot indiening van onderzoeksvoorstellen voor efficiëntere methoden voor geneesmiddelenontwikkeling Vandaag heeft het Initiatief inzake innovatieve geneesmiddelen (IMI) officieel zijn 2 e oproep tot het indienen van voorstellen gelanceerd. Het publiek-privaat partnerschap tussen de Europese Commissie (EC) en de European Federation of Pharmaceutical Industries and Associations (EFPIA) wacht voor 9 wetenschappelijke thema’s voorstellen van onderzoeksconsortia in. Doel van de oproep is de ontdekking en de ontwikkeling van nieuwe geneesmiddelen tegen ziekten zoals kanker en ontstekings- en infectieziekten te versnellen. Het IMI zal ook projecten financieren voor de verbetering van de uitwisseling van gegevens tussen de industrie en de wetenschappelijke gemeenschap, een belangrijk aspect van kennisbeheer. De bij de EFPIA aangesloten ondernemingen zullen naar verwachting bijdragen in natura leveren die op zijn minst gelijkwaardig zijn aan de bijdrage van de Commissie voor deze 2 e oproep, die 76,8 miljoen euro bedraagt.  Dr. Michel Goldman, directeur van het IMI, verklaarde: “Deze 2e oproep tot het indienen van voorstellen zal helpen het potentieel van het IMI voor het verlenen van ondersteuning aan het soort innovatie dat we nodig hebben te ontwikkelen en de huidige bottlenecks in de geneesmiddelenontwikkeling op te heffen.”  Janez Poto čnik, EU-commissaris voor Wetenschap en onderzoek, voegde hieraan toe: “In 2004 zijn we met een manier gekomen om van Europa de plaats voor biomedisch onderzoek te maken en bovendien de bottlenecks in het geneesmiddelenonderzoek te elimineren: daar gaat het bij het IMI om. Het bevindt zich in het centrum van de kennisdriehoek, bouwt aan betere samenwerking tussen de publieke en private sector en helpt ons op een economisch competitieve en duurzame manier de grootste uitdagingen waarmee we geconfronteerd worden aan te pakken. Het laat ook zien dat dit nieuwe partnerschap tussen de Commissie en de industrie resultaten oplevert”.  De heer Arthur J Higgins, algemeen directeur van Bayer HealthCare en president van de EFPIA, verklaarde: "Het IMI geeft een duidelijk signaal dat Europa het voortouw wil nemen op het gebied van biofarmaceutische innovatie. Dit initiatief heeft normaal concurrerende farmabedrijven succesvol met academische stakeholders samengebracht in een ongeëvenaarde inspanning om het ontwikkelingstempo op te voeren.”  Op 16 november 2009 is het IMI officieel autonoom geworden. Het is financieel en operationeel onafhankelijk geworden van zijn twee oprichters, de Europese Commissie en de EFPIA. Een nieuw team, geleid door de nieuwe directeur, Michel Goldman, zal het in Brussel gevestigde directiekantoor van het IMI runnen en wordt verantwoordelijk voor de toekenning van subsidies in het kader van de 2e oproep tot het indienen van voorstellen van het IMI.  Van de negen thema’s van de oproep houden er drie verband met de verbetering van het kennisbeheer, wat van essentieel belang is voor toekomstige vooruitgang bij de ontwikkeling van efficiënte geneesmiddelen. Deze thema’s beogen met name het verbeteren van de gegevensnormen voor de industrie, de academische wereld en de regulerende autoriteiten om de werkzaamheid en de veiligheid van nieuwe geneesmiddelen beter te beoordelen. Zij zijn er ook op gericht de uitwisseling te bevorderen van informatie die de geneesmiddelenontwikkeling zal versnellen.  De zes andere thema’s moeten de werkzaamheid van geneesmiddelen tegen kanker, ontstekings- en infectieziekten verhogen. Eén thema bijvoorbeeld spitst zich toe op het begrijpen van de samenstelling van kankergezwellen en de reactie ervan op behandeling. Een ander thema beoogt het versnellen van de ontwikkeling van betere, goedkopere en snellere diagnostica voor infectieziekten.   De thema’s van de oproep, die in september bekend zijn gemaakt om de onderzoeksconsortia in staat te stellen hun aanvraag beter voor te bereiden, hebben grote belangstelling gewekt. Op 17 november 2009 zijn meer dan 420 vertegenwoordigers van academische teams, kmo’s en andere organisaties in Brussels Expo bijeengekomen voor de open informatiedag van het IMI, waar zij uit de eerste hand informatie over de oproep hebben ontvangen. Verdere stappen  De uiterste termijn voor de indiening van voorstellen voor de nieuwe oproep is 8 februari 2010 en de resultaten worden in de zomer van 2010 bekendgemaakt.  Achtergrond  Het in 2007 gestarte Initiatief inzake innovatieve geneesmiddelen (IMI) is een publiek-privaat partnerschap tussen de Europese Commissie en de Europese farma-industrie, die door de EFPIA wordt vertegenwoordigd. Het IMI beoogt Europa in de voorhoede van de biofarmaceutische innovatie te brengen en een efficiëntere ontdekking en ontwikkeling van betere geneesmiddelen voor patiënten te ondersteunen.  Het totale budget van het IMI voor de periode 2008-2017 bedraagt 2 miljard euro (1 miljard van de Europese Gemeenschap en 1 miljard van de industrie).   De 1 e oproep tot het indienen van voorstellen van het IMI is gelanceerd in april 2008. Er zijn toen 134 voorstellen ingediend, waarvan er 15 geselecteerd zijn voor 246 miljoen euro aan steun.  Voor nadere informatie over het IMI en de 2 e oproep zie:   www.imi.europa.eu     Zie ook   IP/09/1310   ,   IP/09/802   en .   IP/08/662    .  Lijst van de thema’s van de 2 e oproep tot het indienen van voorstellen van het IMI: 1. Beeldvormende biomarkers voor de ontwikkeling van geneesmiddelen tegen kanker 2. Nieuwe hulpmiddelen voor targetvalidatie om de werkzaamheid van geneesmiddelen te verbeteren. 3. Moleculaire biomarkers: snellere ontwikkeling van kankertherapie en verfijning van patiëntenzorg. 4. Identificatie en ontwikkeling van snelle diagnostische tests op de plaats van verzorging voor bacteriële diagnose om de uitvoering van klinische trials en de klinische praktijk te vergemakkelijken.  5. Inzicht in afwijkende adaptieve immuniteitsmechanismen  6. Omzettingsgericht onderzoek naar chronische immuun-gemedieerde aandoeningen: opschaling van dierlijke modellen naar mensen  7. Modelvorming geneesmiddel/aandoening: bibliotheek &amp; kader 8. Open farmacologische ruimte 9. Elektronische patiëntendossiers
