IP/09/220
Brussel, 5 februari 2009.Visserij: de Commissie komt met voorstellen
ter bescherming van het haaienbestandMet de goedkeuring van het allereerste EU-actieplan
voor de instandhouding en het beheer van het haaienbestand bezorgt de Commissie
de EU vandaag een primeur op dit gebied. Het plan moet ervoor zorgen dat –
zo nodig uit voorzorg – doeltreffende maatregelen worden genomen om het
herstel van bedreigde haaienbestanden te ondersteunen, en dat richtsnoeren
worden vastgesteld voor een duurzaam beheer van de betrokken visserijtakken,
inclusief die waar haaien als bijvangst worden bovengehaald. Bovendien bevat het
plan maatregelen om de wetenschappelijke kennis over haaienbestanden en de
haaienvisserij te verbeteren. De voorgestelde maatregelen hebben niet alleen
betrekking op haaien, maar ook op aanverwante soorten, zoals roggen, en zijn van
toepassing in alle gebieden waar de vloot van de EU actief is, dus zowel in als
buiten de Europese wateren. Tot slot belooft de Commissie erop toe te zien dat
de maatregelen die de EU in internationale instanties en overeenkomsten treft,
sporen met het beleid dat de EU intern voert met betrekking tot het
haaienbestand.  
Europees commissaris voor Maritieme Zaken en visserij, Joe Borg: “De
grote gevoeligheid van haaien voor overexploitatie en de sterke uitdunning van
deze bestanden kunnen ernstige gevolgen hebben, niet alleen voor de haaien zelf,
maar ook voor de mariene ecosystemen en voor de vissersgemeenschap. Het
actieplan dat wij vandaag voorstellen, moet uitmonden in een door het
voorzorgsbeginsel gestuurd beheer van de haaienvisserijtakken en in een
substantiële versterking van het onderzoek naar de complexe rol van deze
soorten in het mariene ecosysteem en naar de impact van de visserij op deze
bestanden.” 
Het actieplan bevat maatregelen om de gegevensverzameling en het
wetenschappelijk advies te verbeteren, de beheers- en technische maatregelen te
versterken en de controle op de naleving van het ontvinningsverbod te
verscherpen. Dit verbod is sinds 2003 van kracht voor de wateren van de EU en
voor alle vaartuigen van de EU, waar deze ook vissen. De Commissie stelt in het
actieplan voor dat de maatregelen op EU- dan wel op lidstaatniveau worden
uitgevoerd en dat de EU zich inzet voor bekrachtiging van de maatregelen door
alle betrokken regionale organisaties voor visserijbeheer (ROVB's). Voor de
volledige lijst van maatregelen: klik op de link onderaan.
Het plan heeft betrekking op alle kraakbeenvissen (haaien, roggen en
draakvissen). Deze meer dan 1000 soorten komen overal ter wereld voor, vooral in
het noordelijke deel van de Atlantische Oceaan, waar de EU-vaartuigen meer dan
50 % van hun haaienvangst bovenhalen. De haaienvisserij heeft sinds medio
jaren 80 een sterke groei gekend als gevolg van de stijgende vraag naar van
haaien afkomstige producten (vooral vinnen). Het probleem is dat deze soorten
pas na lange tijd het stadium van volwassenheid bereiken, laat geslachtsrijp
zijn, een lange dracht hebben en bovendien niet erg vruchtbaar zijn. Deze
combinatie van factoren maakt hen zeer kwetsbaar voor overbevissing. Volgens een
recente studie van de Internationale Unie voor het behoud van de natuur en de
natuurlijke hulpbronnen zou momenteel maar liefst een derde van de haaiensoorten
die in EU-wateren worden bevist, bedreigd zijn als gevolg van overmatige druk
door de visserij. Ondanks de kwetsbaarheid van deze soorten en het toenemende
belang ervan voor de EU-vloot is de haaienvisserij in de EU nooit stelselmatig
beheerd. De Commissie is zich de afgelopen jaren bewust geworden van de
zorgwekkende toestand van een aantal haaienbestanden en heeft daarom 0-vangsten
of maatregelen voor een aanzienlijke verlaging van de visserijsterfte
voorgesteld, zowel op EU-niveau als in verschillende ROVB’s. 
Het EU-actieplan voor haaien is gebaseerd op het uitvoerige overleg dat in
2007 en 2008 is gevoerd met de lidstaten, de belanghebbende partijen en het
brede publiek. Het plan is geënt op de structuur van het internationale
actieplan voor haaien dat de FAO in 1999 heeft aangenomen. Overeenkomstig de
voorschriften van het FAO-plan gaat het actieplan van de EU vergezeld van een
evaluatieverslag over het haaienbestand, dat in de bijlage bij de mededeling is
opgenomen.
Voor meer informatie:
MEMO/09/52Link naar het actieplan en het evaluatieverslag over het haaienbestand: 
http://ec.europa.eu/fisheries/cfp/management_resources/conservation_measures/sharks/introduction_en.htm
