IP/09/716
Brussel, 7 mei 2009De zuidelijke corridor: de EU en haar
partnerlanden verbinden zich tot verdere stappenDe Europese Commissie en het
Tsjechische voorzitterschap organiseren morgen in Praag een topontmoeting met
derde landen die als partnerland betrokken zijn bij de ontwikkeling van de
zuidelijke corridor voor energie en vervoer. De voorzitter van de Europese
Commissie, José Manuel Barroso, en de eerste minister van Tsjechië,
Mirek Topolánek, zullen er de leiders van partnerlanden uit
Centraal-Azië, de zuidelijke Kaukasus, de Mashrek en het Midden-Oosten
ontmoeten. De deelnemers aan de top zullen bespreken hoe concreet vooruitgang
kan worden geboekt bij de ontwikkeling van de zuidelijke corridor voor energie
en vervoer, en met name wat de leveringen van aardgas aan de EU langs deze
corridor betreft. Dit is de eerste keer dat potentiële partners in de
zuidelijke corridor elkaar op het hoogste niveau ontmoeten om hun gezamenlijke
belangen te bespreken. In de verklaring die naar aanleiding van deze top wordt
opgesteld, zullen verbruiks-, productie- en transitlanden zich er voor het eerst
formeel toe verbinden de nodige voorwaarden te scheppen om van deze corridor een
succes te maken. Voorzitter Barroso zal op deze top worden vergezeld
door commissaris Piebalgs.
“Na vier jaar van intensieve dialoog met onze energiepartners uit
Centraal-Azië, de zuidelijke Kaukasus, de Mashrek en het Midden-Oosten
wordt vandaag een belangrijke stap vooruit gezet. Er worden namelijk concrete
verbintenissen aangegaan om de zuidelijke corridor, inclusief de trans-Kaspische
link, te verwezenlijken. Deze topontmoeting is een unieke kans om alle
belangrijke betrokkenen in de regio bijeen te brengen, om de
voorzieningszekerheid van de Europese Unie te vergroten en om samenwerking tot
stand te brengen waar iedereen baat bij heeft", aldus José
Manuel Barroso, voorzitter van de Europese Commissie.
Deze top is een gezamenlijke organisatie van het Tsjechische voorzitterschap
en de Europese Commissie. De deelnemende partnerlanden zijn Azerbeidzjan,
Egypte, Georgië, Irak, Kazachstan, Turkije, Turkmenistan en Oezbekistan.
Vertegenwoordigers van de Russische Federatie, de Verenigde Staten en
Oekraïne zullen de top als waarnemer bijwonen. Ook de vertegenwoordigers
van de internationale financiële instellingen (EIB, EBRD en de Wereldbank)
zullen aanwezig zijn.
Het doel van de top is sterke politieke steun en concrete verbintenissen tot
stand te brengen met het oog op de ontwikkeling van de zuidelijke corridor,
inclusief de trans-Kaspische link, en verbintenissen van verbruiks-, productie-
en transitlanden langs de corridor. Dit zou de levering van energieproducten uit
het Kaspische gebied en het Midden-Oosten aan de EU vergemakkelijken. Tijdens de
top zal ook aandacht worden besteed aan de vervoersgerelateerde aspecten van de
zuidelijke corridor.
De EU heeft recentelijk het startschot gegeven voor een ambitieus plan om
haar energievoorzieningszekerheid te verbeteren. De zuidelijke corridor, een
belangrijk initiatief op het gebied van energie-infrastructuur dat bijdraagt tot
de diversifiëring van energiebronnen en leveringsroutes naar de EU, speelt
een prominente rol in deze strategie.
Voor nadere informatie over de samenwerking op energiegebied tussen de EU en
de landen uit Centraal-Azië en de Kaukasus:
http://ec.europa.eu/energy/international/international_cooperation/caucasus_central_asia_en.htmVoor nadere informatie over het externe energiebeleid van de EU:
http://ec.europa.eu/external_relations/energy/index_en.htm
Voor nadere informatie over de tweede strategische
energiebeleidsevaluatie:
http://ec.europa.eu/energy/strategies/2008/2008_11_ser2_en.htm
