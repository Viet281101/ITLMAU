IP/09/910 Brussel, 12 juni 2009 Woorden die bewust maken: EU-wedstrijd voor journalisten over discriminatie en diversiteit 15% van de Europeanen gelooft dat zij worden gediscrimineerd, een goede reden voor de Europese Commissie om voor het zesde opeenvolgende jaar de journalistenwedstrijd "Verschil moet er zijn. Discriminatie niet." te organiseren. De wedstrijd staat open voor zowel journalisten van de gedrukte pers als onlinejournalisten. Het vestigt de aandacht op de talenten van journalisten die door hun artikelen bijdragen tot een beter begrip van de voordelen van diversiteit en tot de bestrijding van discriminatie op grond van godsdienst of overtuiging, handicap, leeftijd, seksuele geaardheid, ras of etnische afstamming. Dit jaar wordt een speciale prijs uitgereikt voor artikelen over het verband tussen armoede en discriminatie. "Discriminatie heeft tot gevolg dat talenten worden verspild en grondrechten worden miskend", aldus Vladimír Špidla, EU-commisssaris voor gelijke kansen. "Nu is het niet het moment om gas terug te nemen bij de bestrijding van deze plaag. Wij moeten juist al onze menselijke middelen inzetten om de crisis te boven te komen en Europa's economie weer op het juiste spoor te zetten. De prijs, die dit jaar voor de zesde keer zal worden uitgereikt voor journalistiek talent, draagt bij tot de bewustmaking van het recht van mensen op gelijke behandeling."  De wedstrijd is bedoeld voor journalisten in de EU die door hun werk bijdragen aan een beter begrip van de voordelen van diversiteit en van de bestrijding van discriminatie. De wedstrijd maakt deel uit van de communicatiecampagne "Verschil moet er zijn. Discriminatie niet." van de Europese Commissie ter bevordering van diversiteit en betere voorlichting over discriminatie in Europa. De wedstrijd wordt georganiseerd in samenwerking met de Vereniging van Europese Journalisten, de Europese Vereniging voor jonge journalisten en het Europees Centrum voor de Journalistiek. Verleden jaar waren de winnaars journalisten van Le Monde in Frankrijk en het Deense landelijke dagblad Jyllands-Posten. In de onlangs gepubliceerde studie   Media4Diversity    wordt de journalistenprijs een voorbeeld van een goede praktijk genoemd die "de kracht van stimulansen door initiatieven van beleidsvormingsinstanties - met gelijktijdige financiële maatregelen" aantoont.  Voor de wedstrijd komen artikelen in aanmerking die tussen 30 november 2008 en 31 augustus 2009 zijn gepubliceerd in gedrukte of onlinemedia. Inzendingen moeten worden gericht aan   http://journalistaward.stop-discrimination.info   . Na afloop van de inzendingstermijn komt in elk van de 27 EU-lidstaten een nationale jury bijeen om de winnende artikelen te selecteren. Een Europese jury kiest vervolgens uit de 27 nationale winnaars de beste drie artikelen en de winnaar van de Europese Journalistenprijs. De winnaar van de eerste prijs ontvangt 4 500 euro en de winnaars van de tweede en de derde prijs respectievelijk 3 000 en 2 000 euro. Evenals in voorgaande jaren wordt ook nu een speciale prijs uitgereikt. Dit jaar is die, met het Europese Jaar voor de bestrijding van armoede en sociale uitsluiting (2010) in aantocht, bestemd voor artikelen waarin aandacht wordt besteed aan discriminatie en armoede. Om voor deze speciale prijs in aanmerking te komen, moeten de artikelen gaan over de wijze waarop discriminatie op grond van ras, etnische afkomst, godsdienst of overtuiging, handicap, leeftijd of seksuele geaardheid tot armoede kan leiden of waarop armoede tot discriminatie kan leiden. De winnaar van de speciale prijs ontvangt 2 500 euro. De Europese Commissie is vastbesloten discriminatie in al haar gedaanten uit te roeien. De journalistenprijs is een van diverse EU-initiatieven om ter verwezenlijking van deze belangrijke doelstelling een gedrags- en mentaliteitsverandering te bevorderen. Voor meer informatie:    http://journalistaward.stop-discrimination.info       http://www.stop-discrimination.info/2862.0.html       Special Eurobarometer 296 : Discrimination in the European Union – Perceptions, Experiences and attitudes
