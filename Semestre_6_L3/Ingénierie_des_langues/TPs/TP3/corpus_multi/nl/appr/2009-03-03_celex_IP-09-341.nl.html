IP/09/341
Brussel, 3 maart 2009EU start campagne tegen loonverschillen
tussen vrouwen en mannenDe Europese Commissie is vandaag begonnen met een
campagne in de hele EU om de loonverschillen tussen mannen en vrouwen aan te
pakken. Vrouwen verdienen in de EU gemiddeld 17,4% minder dan mannen. Het
simpele concept 'gelijke beloning voor gelijkwaardig werk' staat centraal in de
campagne, die in het kader van Internationale Vrouwendag (8 maart) van
start gaat om meer bekendheid te geven aan dit fenomeen, de oorzaken ervan en
mogelijke oplossingen.
"De loonverschillen tussen mannen en vrouwen hebben verschillende oorzaken en
vragen dus ook om meerdere oplossingen. Daarom is actie op alle niveaus nodig en
moeten alle betrokken partijen zich ervoor inzetten dit probleem aan te pakken,
van werkgevers en vakbonden tot de nationale overheden en alle burgers. Onze
campagne zal mensen er beter van bewust maken waarom vrouwen in Europa nog
steeds zo veel minder verdienen dan mannen en wat we daaraan kunnen doen", zei
EU- commissaris voor gelijke kansen, Vladimír &#352;pidla. "In het huidige
economische klimaat is gelijkheid tussen vrouwen en mannen belangrijker dan
ooit. We kunnen deze crisis alleen het hoofd bieden als we alle beschikbare
talenten benutten", voegde hij hieraan toe.
Gelijke beloning voor gelijkwaardig werk is een van de grondbeginselen van de
Europese Unie. Het is in 1957 vastgelegd in het Verdrag van Rome en al in 1975
is er een richtlijn goedgekeurd die elke discriminatie in elk aspect van de
beloning tussen vrouwen en mannen voor hetzelfde of gelijkwaardig werk verbiedt.
Dankzij de doeltreffende   Europese en nationale wetgeving op het gebied van
gelijke beloning is het aantal eenduidige, voor de hand liggende gevallen van
rechtstreekse discriminatie – een verschil in loon tussen een man en een
vrouw die precies hetzelfde werk doen, over dezelfde ervaring en vaardigheden
beschikken en hetzelfde presteren – sterk gedaald. Maar waarom is er dan
nog steeds een loonkloof van 17,4% in de EU?
De loonkloof tussen mannen en vrouwen bestaat uit de verschillen tussen de
gemiddelde uurlonen van mannen en vrouwen in Europa vóór belasting.
Deze kloof is het gevolg van de aanhoudende discriminatie en ongelijkheid op de
arbeidsmarkt, waarmee in de praktijk vooral vrouwen te maken krijgen. Het werk
van vrouwen wordt bijvoorbeeld vaak nog steeds als minder waardevol gezien dan
het werk van mannen, en vrouwen werken veelal in sectoren waar de lonen
gemiddeld lager liggen dan sectoren waarin voornamelijk mannen werkzaam zijn: zo
verdienen vrouwelijke caissières in een supermarkt meestal minder dan de
mannelijke winkelmedewerkers.
Door de loonkloof hebben vrouwen ook een lager inkomen over hun gehele
loopbaan en een lager pensioen, waardoor zij op latere leeftijd in armoede
terecht kunnen komen. 21% van de vrouwen van 65 jaar en ouder balanceert op de
rand van de armoede, tegenover 16% van de mannen.
Het doel van de campagne is de bewustwording van de loonkloof tussen mannen
en vrouwen en eventuele oplossingen daarvoor te vergroten. Om de burgers,
werkgevers en werknemers te bereiken, zal de campagne goede praktijken op het
gebied van de bestrijding van loonverschillen uit heel Europa stimuleren en zal
een campagnetoolkit voor werkgevers en vakbonden op Europees en op nationaal
niveau worden uitgedeeld. Andere activiteiten zijn de campagnewebsite, reclame
in de Europese pers en een postercampagne.
De campagne is een vervolg op de mededeling van de Commissie over de
loonkloof van 2007, waarin de oorzaken van de kloof werden geanalyseerd en werd
nagegaan welke actie op EU-niveau mogelijk was. In de mededeling werd
onderstreept dat de bewustwording van de loonkloof moest worden vergroot en hoe
deze kan worden bestreden door op alle niveaus maatregelen te nemen, waarbij
alle belanghebbenden worden betrokken en aandacht is voor alle factoren die een
rol spelen.
Jaarverslag over gelijkheid
In het verslag over de gelijkheid tussen vrouwen en mannen van 2009 –
dat de Commissie eveneens vandaag presenteert – wordt bevestigd dat er
weliswaar enige vooruitgang op het gebied van gendergelijkheid is geboekt, maar
dat er op een aantal gebieden nog steeds aanzienlijke verschillen bestaan.
Hoewel de participatiegraad van vrouwen de afgelopen jaren voortdurend is
gestegen (nu 58,3% voor vrouwen tegenover 72,5% voor mannen), werken vrouwen nog
steeds vaker in deeltijd dan mannen (31,2% voor vrouwen en 7,7% voor mannen) en
domineren zij de sectoren waarin de lonen lager liggen (meer dan 40% van de
vrouwen werkt in de zorg of het onderwijs of voor de overheid – twee keer
zo veel als mannen). Toch maken vrouwen nu 59% van alle nieuwe universitair
afgestudeerden uit.
Vrouwen en mannen in de besluitvorming
In de tussentijd bevestigt een nieuw rapport van deskundigen dat in opdracht
van de Commissie is opgesteld, dat vrouwen ook sterk ondervertegenwoordigd zijn
in de economische besluitvorming en in de Europese politiek. Bij alle centrale
banken van de 27 EU-lidstaten staat een man aan het hoofd. De
ondervertegenwoordiging van vrouwen in topfuncties van grote ondernemingen is
het grootst: de raden van commissarissen van deze bedrijven (de hoofdfondsen van
de aandelenbeurzen) bestaan voor bijna 90% uit mannen, en hierin is de laatste
jaren nauwelijks verandering gekomen.
Het percentage vrouwelijke leden van nationale parlementen (eerste/tweede
kamer) is het afgelopen decennium met ongeveer de helft gestegen van 16% in 1997
tot 24% in 2008. In het Europees Parlement ligt het percentage iets hoger (31%
vrouwen). De nationale regeringen tellen gemiddeld ongeveer drie keer zo veel
mannelijke als vrouwelijke ministers (25% vrouwen, 75% mannen).
MEMO/09/91Voor meer informatie:
Website van de campagne over de loonkloof
http://ec.europa.eu/equalpay 
Jaarverslag over de gelijkheid tussen vrouwen en mannen van 2009
http://ec.europa.eu/social/main.jsp?catId=418&amp;langId=nlWomen in European Politics - time for action
http://ec.europa.eu/employment_social/publications/booklets/equality/pdf/ke8109543_en.pdfVideo news releases over de loonkloof en over vrouwen en mannen in de
besluitvorming
http://www.tvlink.org
