IP/09/ 1525  Brussel, 15 oktober 2009  Melk:  Vijf lidstaten zijn 99 miljoen euro aan heffingen verschuldigd vanwege overschrijding melkquota  Volgens een voorlopige berekening die de Europese Commissie op basis van de jaarlijkse aangiften van de lidstaten heeft uitgevoerd, moeten de lidstaten die hun melkproductiequotum hebben overschreden, voor het verkoopseizoen 2008/2009 iets meer dan 99 miljoen euro aan heffingen betalen.  Vorig jaar bedroeg het totale heffingsbedrag 340 miljoen euro.  Vijf lidstaten (Cyprus, Italië, Luxemburg, Nederland en Oostenrijk) hebben hun quotum voor leveringen overschreden.  De totale overschrijding bedraagt 348 400 ton, wat neerkomt op een heffing van 97 miljoen euro.  Italië heeft zijn quotum voor leveringen overschreden met 1,5%, Nederland met 1,4% en Oostenrijk met 1,2%.  Wat de rechtstreekse verkoop aan de consument betreft, rapporteerden Italië en Nederland overschrijdingen ten belope van in totaal 7 500 ton.  Hiervoor moet een heffing op rechtstreekse verkoop van 2,1 miljoen euro worden betaald.  De totale melkproductie in de EU tijdens het quotajaar 2008/2009 (april‑maart) lag 4,2 % onder het quotum.  Mariann Fischer Boel, Europees commissaris voor Landbouw en plattelandsontwikkeling, verwoordde het als volgt:  “Ondanks de quotaverhogingen in 2008/2009 is de productie nagenoeg dezelfde als vorig jaar.  De prijzen lagen wel veel lager.  Aangezien de productie meer dan 4,2 % onder het quotum ligt, is het duidelijk dat de lage prijzen die de afgelopen maanden af bedrijf werden genoteerd, niets te maken hebben met de geleidelijke afschaffing van de quotaregeling”.   Voor het verkoopseizoen 2008/2009 (april 2008-maart 2009) bedroeg het totale quotum voor leveringen aan de zuivelfabrieken 143,0 miljoen ton.  Dat quotum is opgesplitst in 935 000 individuele quota voor de hele Europese Unie (EU-27).  Het aparte quotum van 3,4 miljoen ton voor rechtstreekse verkoop aan de consument is in 405 000 individuele quota opgesplitst.  Het totale verschuldigde heffingsbedrag ligt in 2008/2009 aanzienlijk lager dan in 2007/2008 (-71 %).  In de meeste lidstaten zijn de leveringen licht afgenomen of onveranderd gebleven terwijl de quota met 3 400 000 ton (+2,4 %) zijn gestegen overeenkomstig het besluit van de Raad van maart 2008 en de GLB‑hervorming van 2003.  De producenten in 22 van de 27 lidstaten zullen geen heffingen voor de leveringen betalen, aangezien de nationale quota in de betrokken lidstaten niet zijn overschreden.  In 13 landen lagen de leveringen ten minste 5% onder het quotum (Verenigd Koninkrijk, Slowakije, Finland, Estland, Letland, Griekenland, Hongarije, Zweden, Slovenië, Bulgarije, Litouwen, Malta en Roemenië).   Het verst onder het quotum bleven het VK en Frankrijk met respectievelijk 1 456 440 ton en 1 192 628 ton onderbenutting Het onbenutte leveringsquotum in de 22 lidstaten die hun quotum niet volledig gebruikten, bedraagt 5,73 miljoen ton.  Verrekend met de overschrijdingen in de andere vijf lidstaten, blijven de totale leveringen in de EU-27 dus 5,38 miljoen ton onder het totale beschikbare quotum.  De werking van de regeling   Koemelk wordt in de Europese Unie op basis van quota op de markt gebracht.  Elke lidstaat krijgt twee quota, één voor leveringen aan de zuivelfabrieken, een tweede voor rechtstreekse verkoop aan de consument.   Deze hoeveelheden worden (in de vorm van individuele quota) verdeeld over de producenten in elke lidstaat.  Wordt een nationaal quotum overschreden, dan moeten de producenten die tot de overschrijding hebben bijgedragen, een heffing betalen in de betrokken lidstaat.  Deze heffing moet door producenten van koemelk worden betaald over alle hoeveelheden melk of melkequivalent die boven het quotum zijn geproduceerd en afgezet tijdens een periode van twaalf maanden (van 1 april tot 31 maart).  Vóór 1 september van elk jaar moeten de lidstaten de Commissie in kennis stellen van de resultaten van de toepassing van de melkquotaregeling tijdens de vorige periode.  Deze kennisgeving gebeurt in de vorm van een vragenlijst met alle gegevens die nodig zijn voor de berekening van de heffing.  De heffing bedraagt 27,83 euro per 100 kg waarmee het quotum is overschreden.   Bijlage 1:  Voorlopige cijfers voor 2008/2009  Bijlage 2:  Cijfers voor 2007/2008  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
