IP/09/774
Brussel, 14 mei 2009Telecommunicatie: Italië met klem
verzocht maatregelen te nemen met betrekking tot locatiegegevens van de
112-beller om arrest van het Hof na te levenHulpdiensten in Italië beschikken nog steeds
niet over locatiegegevens van mobiele bellers naar het nummer 112, ondanks een
arrest van het Europees Hof van justitie in januari waarin Italië werd
opgedragen dit in orde te maken. Vandaag heeft de Commissie besloten Italië
een schriftelijke aanmaning te sturen met het verzoek gevolg te geven aan het
arrest en ervoor te zorgen dat de hulpdiensten kunnen beschikken over
locatiegegevens van alle bellers naar het nummer 112. Als deze zaak weer voor
het Europees Hof van Justitie zou worden gebracht, kan Italië een boete
worden opgelegd. 
"Het verschaffen van locatiegegevens van de oproepers aan de hulpdiensten
is van vitaal belang voor een doelmatige werking van het gemeenschappelijk
Europees noodnummer 112," aldus EU-commissaris Viviane Reding,
bevoegd voor telecommunicatie. "De meeste lidstaten hebben dit al ingevoerd
en is er geen reden waarom Italië deze bijzonder belangrijke dienst niet
kan aanbieden aan zijn burgers. De Commissie moet de inbreukprocedure tegen
Italië inleiden om ervoor te zorgen dat het arrest van het Europees Hof van
Justitie wordt nageleefd en omdat de beschikbaarheid van locatiegegevens van de
beller een hulpmiddel in noodsituaties is waarmee mensenlevens kunnen worden
gered."
Op 15 januari 2009 oordeelde het Europees Hof van Justitie dat Italië
geen locatiegegevens van de beller naar het nummer 112 beschikbaar stelt voor de
autoriteiten die noodgevallen voor alle oproepen afhandelen. De hulpdiensten
beschikken nog niet over locatiegegevens van bellers naar het nummer 112 van
mobiele telefoons in heel Italië, alleen in de provincie Salerno. 
De Commissie heeft er nota van genomen dat de Italiaanse autoriteiten
maatregelen hebben genomen om ervoor te zorgen dat locatiegegevens van bellers
naar het nummer 112 beschikbaar worden. Toch vraagt zij de Italiaanse regering
meer vaart te zetten achter de tenuitvoerlegging van locatiegegevens van bellers
voor alle oproepen naar het nummer 112 in het hele land. Als Italië binnen
twee maanden geen gehoor geeft aan deze oproep, loopt het land het risico een
boete te krijgen omdat het het arrest van het Hof naast zich neer legt.  
Door de hulpdiensten de locatiegegevens te verschaffen van personen die het
nummer 112 bellen, wordt bijgedragen aan de veiligheid van Europese burgers.
Italianen en andere Europese burgers moeten, thuis of wanneer zij in Europa op
reis zijn als toerist of voor zakelijke doeleinden, ervan op aan kunnen dat de
Italiaanse hulpdiensten hen kunnen traceren wanneer zij deze diensten bellen en
zelf geen details kunnen verschaffen over de plaats waar zij zich bevinden,
zodat hulp kan worden gestuurd. 
Achtergrond
Op grond van de Universeledienstrichtlijn van de EU (artikel 26) zijn de
lidstaten verplicht te zorgen voor de goede werking van het gemeenschappelijk
Europees noodnummer 112. Dit houdt in dat locatiegegevens van de beller
beschikbaar moeten zijn voor de hulpdiensten voor alle oproepen naar het nummer
112. 
In totaal heeft de Commissie inbreukprocedures ingeleid tegen 14 lidstaten
met betrekking tot locatiegegevens van bellers naar het nummer 112. Elf hiervan
zijn afgesloten omdat de lidstaten maatregelen hebben genomen zodat de
locatiegegevens van de beller nu volledig beschikbaar zijn. Afgezien van
Italië heeft het Europees Hof van Justitie ook geoordeeld dat Litouwen en
Nederland niet voldeden aan de eisen van de EU-wetgeving wat betreft
locatiegegevens van bellers, maar deze zaken zijn nog hangende.
Bovendien heeft de Commissie in het verleden ook inbreukprocedures ingeleid
tegen twee andere lidstaten die er niet voor hadden gezorgd dat het nummer 112
het nummer werd om de hulpdiensten te bellen. De laatste zaak tegen Bulgarije
werd op 29 januari van dit jaar afgesloten en het nummer 112 is nu in de hele EU
beschikbaar (IP/08/1968).
Tot slot werd in september 2008 een andere zaak ingeleid tegen Italië met
betrekking tot het behandelen van oproepen naar het nummer 112 (IP/08/1342).
De Europese Commissie heeft op grond van artikel 228 van het EG-Verdrag
besloten Italië een schriftelijke aanmaning te sturen met het verzoek om
alle informatie te verschaffen over de naleving van het arrest van het Europees
Hof van Justitie van januari. Als de Italiaanse autoriteiten hieraan geen gehoor
geven, zal de Commissie Italië een met redenen omkleed advies sturen en
uiteindelijk het Hof vragen een dwangsom op te leggen.
Een uitgebreid overzicht van inbreukprocedures op het gebied van
telecommunicatie is beschikbaar op : 
http://ec.europa.eu/information_society/policy/ecomm/implementation_enforcement/infringement/
