IP/09/635
Brussel, 24 april 2009Nieuw Europees platform voor een betere
coördinatie van de inspanningen om de uitsluiting van de Roma aan te
pakkenEen nieuw Europees platform voor de integratie van
de Roma komt vandaag in Praag voor de eerste keer bijeen om te zorgen voor een
betere coördinatie van nationale acties ter bestrijding van de uitsluiting
van Europa´s grootste etnische minderheid. De vergadering, die wordt
bijgewoond door nationale regeringen, de EU, andere internationale organisaties
en het maatschappelijk middenveld, heeft ten doel samenwerking bij de integratie
van de Roma te bevorderen en ervaringen met succesvol beleid ter zake uit te
wisselen.
"Door de huidige
economische crisis wordt het risico groter dat de Roma, die vaak aan de rand van
de maatschappij leven, volledig worden uitgesloten", waarschuwde
Vladimír&#160;Špidla, EU-commissaris voor Werkgelegenheid, sociale
zaken en gelijke kansen. "Wij hebben behoefte aan constructieve maatregelen die
de Roma een kans geven, en niet aan repressieve waardoor zij verder in armoede
en sociale uitsluiting worden gedreven. Het beleid moet expliciet op de Roma
gericht zijn, maar met het doel hen toegang te geven tot het normale onderwijs,
tot normale banen en tot normale huisvesting. En de lidstaten moeten
doeltreffend beleid van elkaar overnemen." 
De vergadering van vandaag, die is georganiseerd door commissaris Špidla
en de Tsjechische minister voor Mensenrechten en nationale minderheden, Michael
Kocáb, zal nagaan welke vorderingen bij de bestrijding van de uitsluiting
van de Roma zijn gemaakt sedert de eerste Europese topconferentie over de Roma,
die in september 2008 in Brussel werd gehouden (zie IP/08/1326).
De vergadering vloeit voort uit een oproep van de Raad Algemene Zaken in
december 2008 om een uitwisseling van goede praktijken en ervaringen tussen de
EU-landen te organiseren en de samenwerking tussen alle partijen te bevorderen
door middel van een geïntegreerd Europees platform.
De bedoeling van de vergadering is een aantal basisbeginselen vast te stellen
die nodig zijn om de integratie van de Roma doeltreffend aan te pakken.
Daarnaast zal de Europese Commissie uiteenzetten hoe zij de noden van de Roma in
2009 en 2010 denkt aan te pakken met behulp van EU-instrumenten en -maatregelen.
Ook zal zij verslag uitbrengen over de uitvoering van een nieuw proefproject van
5 miljoen euro, dat het Europees Parlement aan de begroting voor 2009 heeft
toegevoegd. Begin 2010 zal de Commissie een uitgebreider voortgangsverslag
voorleggen, op tijd voor de volgende Roma-top, die in april 2010 in Spanje zal
worden gehouden.
Miljoenen Roma in Europa en zijn buurlanden worden geconfronteerd met
discriminatie en een verreikende uitsluiting van de normale samenleving, met een
onevenredig grote armoede en werkloosheid, een slechte gezondheidssituatie en
een lagere levensverwachting. Bovendien zijn Roma vaak slachtoffer van
discriminatie en racistisch geweld.
Achtergrond
De Europese Unie beschikt over een breed assortiment van instrumenten om de
discriminatie en de sociale uitsluiting van de Roma aan te pakken. Richtlijn
2000/43/EG verbiedt discriminatie op grond van ras en etnische afstamming op het
gebied van werkgelegenheid, onderwijs, sociale bescherming (waaronder
gezondheidszorg) en de toegang tot goederen en diensten. De structuurfondsen van
de EU en de communautaire programma´s kunnen financiële steun bieden
voor projecten en beleid, terwijl Europese en nationale mechanismen voor
beleidssamenwerking op het gebied van sociale integratie, werkgelegenheid,
onderwijs en gezondheidszorg kunnen worden gebruikt om de uitsluiting van de
Roma aan te pakken met een combinatie van gerichte analyse en actie en
mainstreaming.
Zie ook MEMO/09/193
Voor meer informatie:
Website van de Europese Commissie over de Roma:
http://ec.europa.eu/roma
Persbericht van de Raad Algemene Zaken van 8 december 2008 over de integratie
van de Roma:
http://ec.europa.eu/social/BlobServlet?docId=1586&amp;langId=enVoorstel voor gemeenschappelijke basisbeginselen:
http://ec.europa.eu/social/main.jsp?langId=en&amp;catId=89&amp;newsId=491&amp;furtherNews=yes
