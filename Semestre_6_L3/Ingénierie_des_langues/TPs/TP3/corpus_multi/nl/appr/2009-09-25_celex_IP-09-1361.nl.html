IP/09/ 1361  Brussel/Stockholm, 25 september 2009  Klimaatverandering: bijeenkomst in Bangkok moet beslissende stap worden naar ambitieus mondiaal akkoord  Het Zweedse EU-voorzitterschap en de Europese Commissie hebben de internationale onderhandelaars vandaag opgeroepen om een beslissende stap te zetten naar een ambitieuze mondiale klimaatveranderingsovereenkomst in het vooruitzicht van de twee weken durende gesprekken over klimaatverandering in Bangkok , die op 28 september van start gaan. De bijeenkomst in Bangkok is de voorlaatste voorbereidende zitting voor de VN-klimaatconferentie van Kopenhagen in december, die moet uitmonden in een mondiaal akkoord.   M ilieucommissaris Stavros Dimas verklaarde: "De Europese Unie heeft een uitgebreide agenda opgesteld voor deze ambitieuze mondiale overeenkomst die noodzakelijk is om een gevaarlijke klimaatverandering te voorkomen. Na twee jaren van besprekingen is de tijd gekomen dat alle partijen zich ten volle inzetten om de grondslag te leggen voor de in Kopenhagen te nemen besluiten. In Bangkok moet een beslissende stap worden gezet. De Europese Commissie heeft onlangs voorstellen inzake financiering op tafel gelegd, het vormt een centraal punt bij deze onderhandelingen. Nu reken ik op onze partners, zowel in de ontwikkelde als in de ontwikkelingswereld, om de zaken te bespoedigen en meer ambitie aan de dag te leggen."   Andreas Carlgren, Zweeds minister van Milieu, voegde hieraan toe: "De EU is ingenomen met de geboekte vooruitgang, zoals met name het besluit van de nieuwe Japanse regering om haar emissiereductiedoelstelling aanzienlijk te verhogen. De recente bemoedigende publieke verklaringen van de grote opkomende economieën over de beperking van de toename van hun emissies moeten in concrete maatregelen worden vertaald en ook op de onderhalingstafel worden gelegd. De boodschappen van de VN- en de G20-top moeten een impact hebben en hun weerklank vinden in Bangkok. Als politieke leiders willen we tot een akkoord komen en de onderhandelaars moeten zich concentreren op de inhoud en op essentiële punten."  Proces van Kopenhagen   De o nderhandelingen over een VN-overeenkomst inzake klimaatverandering voor de periode na 2012, wanneer de belangrijkste bepalingen van het Protocol van Kyoto aflopen, moeten op de conferentie in Kopenhagen van 7 tot en met 18 december 2009 worden afgerond. De laatste voorbereidende zittingen zullen plaatsvinden in Bangkok van 28 september tot en met 9 oktober en in Barcelona van 2 tot en met 6 november. Standpunt van de EU  De EU dringt aan op een ambitieus en algemeen akkoord dat moet verhinderen dat de opwarming van de aarde gevaarlijke niveaus bereikt (meer dan 2°C boven de temperatuur van het pre-industriële tijdperk) , zoals voorspeld door de wetenschappelijke gemeenschap. Uit wetenschappelijke gegevens blijkt dat, om onder deze grenswaarde te blijven, de ontwikkelde landen hun uitstoot tegen 2020 moeten hebben verminderd tot 25 à 40% onder de niveaus van 1990, terwijl de ontwikkelingslanden de snelle toename van hun uitstoot tegen 2020 moeten terugdringen tot 15 à 30% onder het niveau van “business as usual”   De EU heeft er zich onvoorwaardelijk toe verbonden haar uitstoot tegen 2020 tot ten minste 20% onder de niveaus van 1990 terug te dringen door middel van het klimaat- en energiepakket (   IP/09/628   ). Zij heeft zich verder verbonden tot een vermindering van de uitstoot met 30% op voorwaarde dat andere geïndustrialiseerde landen instemmen met vergelijkbare reducties en economisch meer geavanceerde ontwikkelingslanden adequaat bijdragen tot een mondiaal akkoord.  Op 10 september heeft de Commissie een mondiale blauwdruk voor een verhoging van de financiële middelen voorgesteld om ontwikkelingslanden te helpen hun emissies te beperken en zich aan te passen aan de klimaatverandering (   IP/09/1297   ). Op basis daarvan zal de Europese Raad eind oktober een EU-standpunt over de financiering kunnen innemen. Bijeenkomst in Bangkok  Tijdens de drie officiële onderhandelingsronden tot dusver is weinig vooruitgang geboekt. De informele sessie afgelopen maand in het Duitse Bonn resulteerde in een weinig gestructureerde onderhandelingstekst van meer dan 250 bladzijden die vol haakjes staat. In Bangkok zal dit ontwerp drastisch moeten worden gestroomlijnd en zullen de onderhandelingen moeten worden bespoedigd, wil men in Kopenhagen tot een mondiaal akkoord komen.  Het onderhandelingsproces moet voorts efficiënter worden gemaakt door bijvoorbeeld in kleine parallelle groepen te onderhandelen in plaats van in grote plenaire zittingen. Prioriteit hierbij is een akkoord te bereiken over de essentiële punten voor een akkoord in Kopenhagen en op basis daarvan vooruit te komen.  Essentiële punten voor de EU zijn:    bindende emissiereducties door alle geïndustrialiseerde landen op basis van vergelijkbare inspanningen;   passende maatregelen door ontwikkelingslanden om emissies te beperken;   een kader voor maatregelen inzake aanpassing aan klimaatverandering;   maatregelen ter vermindering van de ontbossing en de aantasting van bossen en ter bevordering van een duurzaam bosbeheer in tropische gebieden;   aangepaste boekhoudregels voor veranderingen in emissies door grondgebruik, veranderingen in grondgebruik en bosbouw;   uitbreiding van de internationale koolstofmarkt om financiële steun te genereren voor ontwikkelingslanden en kosteneffectieve emissiereducties te bevorderen;   internationale overheidsfinanciering voor ontwikkelingslanden als aanvulling op de geldstromen uit de koolstofmarkt en binnenlandse investeringen;   een uitgebreid pakket voor samenwerking op technologisch gebied en financiering om de ontwikkeling van een koolstofarme wereldeconomie te bespoedigen.   EU-mediabriefings Zweden, de Commissie en Spanje organiseren gezamenlijke mediabriefings in Bangkok op   maandag 28 september om 12.00 plaatselijke tijd   vrijdag 9 oktober om 14.00 plaatselijke tijd.    De briefings zijn te volgen op   www.unfccc.int
