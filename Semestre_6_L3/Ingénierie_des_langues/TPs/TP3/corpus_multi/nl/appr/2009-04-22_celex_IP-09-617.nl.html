IP/09/617
Brussel, 22 april 2009Visserij: open discussie over de toekomst
van het gemeenschappelijk visserijbeleid van de EUDe Europese Commissie heeft vandaag een groenboek
over de toekomst van het gemeenschappelijk visserijbeleid van de EU aangenomen.
In dit stuk worden de tekortkomingen van het bestaande beleid geanalyseerd en
wordt de aanzet gegeven tot een brede openbare raadpleging over de vraag hoe
deze tekortkomingen moeten worden aangepakt. Vissers en andere belanghebbende
partijen uit de sector, maar ook wetenschappers, het maatschappelijk middenveld
en geïnteresseerde burgers krijgen de gelegenheid hun visie op de Europese
visserij van de toekomst te geven. De raadpleging is de eerste stap in een
proces dat moet uitmonden in een radicale hervorming van het gemeenschappelijk
visserijbeleid. 
Europees commissaris voor Maritieme Zaken en visserij, Joe Borg: “Bij
deze doorlichting van de grondslagen van het bestaande beleid mag geen steen
onomgekeerd blijven. Deze hervorming moet namelijk een modern, eenvoudig en
duurzaam systeem voor het beheer van de visserij in de EU opleveren dat tot ver
in de eenentwintigste eeuw meegaat.  
Dit groenboek heeft twee doelstellingen. Enerzijds moet het de bewustmaking
van de problemen waarmee de sector de afgelopen jaren wordt geconfronteerd,
verbeteren en anderzijds peilt het bij de partijen en het publiek naar sturing
in de richting van een nieuwe, innovatieve en meer op consensus gebaseerde
aanpak van de visserijregelgeving. Een greep uit de gestelde vragen. Hoe kan de
langetermijnduurzaamheid en de rendabiliteit van de visserij worden
gegarandeerd? Hoe kan de totale vlootcapaciteit worden aangepast met aandacht
voor de sociale bekommernissen van de kustgemeenschappen? Hoe kan de
nalevingscultuur verder worden ontwikkeld? Hoe kan het GVB het best bijdragen
tot duurzame visserij buiten de wateren van de EU? 
In het groenboek worden alle facetten van de hedendaagse visserij
geanalyseerd en wordt verklaard waarom bepaalde problemen ondanks de hervorming
van 2002 nog steeds niet zijn opgelost. Eén van de heetste hangijzers is de
uitputting van de Europese visbestanden: 88 % van de bestanden zijn
overbevist (tegenover 25 % mondiaal) en 30 % bevindt zich
“buiten biologisch veilige grenzen", wat betekent dat zij zich niet tegen
een normaal tempo kunnen voortplanten omdat vanwege de visserij onvoldoende
volwassen dieren voorhanden zijn. Toch wordt in tal van visserijtakken twee of
drie keer meer gevist dan de visbestanden aankunnen, veelal als gevolg van de
overcapaciteit van de vloot. Deze overcapaciteit is bovendien economisch
inefficiënt omdat zij niet alleen de bestanden uitput, maar ook de winsten
in de sector continu onder druk zet. Het is zaak oplossingen te vinden om de
bestanden die er het slechtst aan toe zijn, te herstellen en tegelijkertijd te
garanderen dat vissers een betrouwbaar inkomen uit de visserij blijven halen.Naast de overcapaciteit spelen volgens het groenboek vier andere structurele
tekortkomingen een rol in het falen van de bestaande aanpak:gebrek aan precieze beleidsdoelstellingen, vooral inzake ecologische
verantwoordelijkheid en integratie met algemene maritieme aangelegenheden;
het feit dat de besluitvorming te gecentraliseerd is en te sterk gericht op
kortetermijnoplossingen die de langetermijnduurzaamheid al te vaak
hypothekeren;
een kader dat onvoldoende verantwoordelijkheid aan de vissers geeft;
het gebrek aan politieke wil om de naleving van de vangstbeperkingen af te
dwingen.Bij de behandeling van deze onderwerpen moet duidelijk voor
ogen worden gehouden dat Europa twee derde van de vraag naar visserijproducten
met invoer dekt. 
De Commissie vreest dat het uitblijven van betere milieuduurzaamheid in de
visserij gedurende de komende jaren zal uitmonden in een verarming van de
zeeën en een gebrek aan economische rendabiliteit in de visserijsector. Als
de volgende hervorming er daarentegen in slaagt het gemeenschappelijk
visserijbeleid voor de eenentwintigste eeuw toe te rusten, zullen niet alleen de
vissers en de kustgemeenschappen, maar ook de Europese burgers daar de vruchten
van plukken. 
Hoewel de Commissie juridisch gezien pas tegen 2012 bepaalde delen van het
GVB moet herzien, heeft de bestaande situatie, met name op het gebied van de
bestanden en de overcapaciteit van de vloot, haar overtuigd van de noodzaak het
hervormingsproces nu al op gang te brengen. Het overleg dat vandaag is
opgestart, zal op 31 december 2009 worden afgesloten. In de eerste helft van
2010 zal de Commissie de resultaten samenvatten. Na verder overleg met de
belanghebbende partijen zal de Commissie vervolgens een
effectbeoordelingsverslag en een voorstel voor een nieuwe basisverordening
opstellen. Dat voorstel kan dan begin 2011 aan het Europees Parlement en de Raad
worden overgelegd, met het oog op de vaststelling ervan in 2012. 
Meer informatie en documenten zijn te vinden op:
http://ec.europa.eu/fisheries/reform
