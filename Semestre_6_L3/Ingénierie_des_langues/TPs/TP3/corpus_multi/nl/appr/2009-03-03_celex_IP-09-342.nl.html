IP/09/342
Brussel, 3 maart 2009In de strijd tegen de verspreiding van
beelden van kindermisbruik via het internet financiert de Commissie van de EU de
Europese financiële coalitie (EFC)Jacques Barrot, vicevoorzitter van de Europese
Commissie en commissaris voor justitie, vrijheid en veiligheid, kondigde vandaag
aan dat de Europese Commissie tot 427 000 euro ter beschikking zal
stellen voor de financiering van de werkzaamheden van de Europese
financiële coalitie tegen de verspreiding van beelden van seksueel misbruik
van kinderen via het internet
De coalitie, die onder leiding staat van het Child Exploitation and Online
Protection Centre (CEOP) (een Britse politiële instantie die kinderen tegen
seksuele uitbuiting moet beschermen) en door de Europese Commissie wordt
gefinancierd, is een informele publiek-private groep, die bestaat uit
politiële autoriteiten, financiële instellingen, internetproviders,
ngo's en andere partners die willen samenwerken in de strijd tegen
kinderpornografie.
Het EFC is opgericht door onder meer MasterCard, Microsoft, PayPal, VISA
Europe en de ngo Missing Children Europe, terwijl Allen &amp; Overy en ICMEC,
het Internationaal Centrum voor vermiste en uitgebuite kinderen, adviserende
leden van van de nieuwe coalitie zijn. Aan de zijde van de
rechtshandhavingsinstanties telt het EFC onder meer Europol en de Italiaanse
Nationale Post- en communicatiepolitie als oprichters.
De coalitie is vandaag van start gegaan op een persconferentie die plaatsvond
in het hoofdkantoor van de Britse rechtshandhavingsinstantie CEOP, in
aanwezigheid van vicevoorzitter Jacques Barrot.
De Commissie zal tot 427 000 euro ter beschikking stellen voor de
financiering van de werkzaamheden van de coalitie, die alle partners in de
strijd tegen de commerciële verkoop van beelden van seksueel misbruik van
kinderen via het internet bijeen wil brengen. De coalitie zal helpen om de
slachtoffers te identificeren en te beschermen, de daders – zowel
pedofielen als degenen die aan de verkoop van beelden verdienen – te
vinden en aan te houden en, bovenal, de winsten uit deze criminele activiteiten
in beslag te nemen. Zo moet het onmogelijk worden om kinderpornografie te kopen
met een kredietkaart of met behulp van andere elektronische betaalsystemen.
Daarnaast zal de Commissie binnenkort voorstellen indienen om het kaderbesluit
van de Raad ter bestrijding van seksuele uitbuiting van kinderen en
kinderpornografie bij te werken en te versterken.
Jacques Barrot, vicevoorzitter van de Commissie en commissaris voor justitie,
vrijheid en veiligheid, beklemtoonde het belang van dit initiatief als volgt:
„Ik stel alles in het werk om kinderen de best mogelijke bescherming
tegen alle soorten misdaad en misbruik te bieden. Het is een feit dat door de
snelle groei van het internet een verontrustende criminele markt voor beelden
van seksueel misbruik van kinderen is ontstaan. De Europese financiële
coalitie zal helpen om de slachtoffers te identificeren en te beschermen en,
bovenal, de winsten uit deze criminele activiteiten in beslag te nemen. De
coalitie kan echter pas volledig in haar opzet slagen, indien meer partners,
waaronder de lidstaten, zich aansluiten. Ik ben bereid om hun inspanningen
volledig te ondersteunen.”
