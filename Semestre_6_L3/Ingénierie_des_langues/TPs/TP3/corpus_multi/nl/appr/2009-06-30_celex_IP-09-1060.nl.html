IP/09/ 1060  Brussel, 30 juni 2009 Commissie roept op tot rookvrij Europa in 2012  De Commissie heeft vandaag, na uitvoerig overleg, een voorstel voor een aanbeveling van de Raad goedgekeurd waarin alle lidstaten worden opgeroepen om uiterlijk in 2012 wetgeving in te voeren om hun burgers te beschermen tegen blootstelling aan tabaksrook. Tabak is nog steeds de belangrijkste oorzaak van vroegtijdige sterfte en ziekten in de Europese Unie.  In 2002 zijn in de EU-25 volgens voorzichtige schattingen 79 000 volwassenen, waaronder 19 000 niet-rokers, overleden aan de gevolgen van blootstelling aan tabaksrook thuis (72 000) en op de werkplek (7 300). Europees commissaris voor Gezondheid, mevrouw Androulla Vassiliou, verklaarde: "Het is mijn vaste overtuiging dat elke Europeaan volledige bescherming tegen tabaksrook verdient. Wij worden hierin gesteund door de publieke opinie en wij werken samen met de lidstaten om dit doel te bereiken “. Op het ogenblik is in tien EU-landen een algemene rookvrij-wetgeving van kracht. Het Verenigd Koninkrijk en Ierland hebben de strengste rookvrij-bepalingen met een volledig rookverbod in afgesloten openbare ruimten, in het openbaar vervoer en op de werkplek. Bulgarije volgt in 2010. Een recente Eurobarometer-enquête laat zien dat de populariteit van rookvrij-maatregelen toeneemt: 84% van de Europeanen is voorstander van rookvrije kantoren en andere afgesloten werkplekken; 77% is vóór rookvrije restaurants en 61% ondersteunt rookvrije cafés en bars.  De r ookvrij-aanbeveling  De aanbeveling roept de lidstaten op om actie te ondernemen op drie fronten:   wetgeving invoeren en in de praktijk brengen om de burgers volledig te beschermen tegen blootstelling aan tabaksrook in afgesloten openbare ruimten, werkplekken en openbaar vervoer, zoals vastgelegd in artikel 8 van de kaderovereenkomst voor de bestrijding van tabaksgebruik, en wel binnen drie jaar na goedkeuring van de aanbeveling;   de rookvrij-wetgeving ondersteunen met maatregelen zoals de bescherming van kinderen, het aanmoedigen van het stoppen met roken en waarschuwende afbeeldingen op de verpakkingen van tabaksproducten;   de samenwerking op EU-niveau versterken door het opzetten van een netwerk van nationale steunpunten voor de bestrijding van tabaksgebruik.   Hoeveel landen hebben al een rookvrij-beleid? Alle lidstaten hebben één of andere vorm van regelgeving om passief roken en de schadelijke gevolgen ervan voor de gezondheid te beperken. De regelgeving loopt qua reikwijdte en aard sterk uiteen. Tot dusver bieden tien EU-lidstaten een uitvoerige bescherming tegen blootstelling aan tabaksrook. In Ierland en het Verenigd Koninkrijk is een volledig verbod van kracht op het roken in alle afgesloten openbare ruimten en werkplekken, met inbegrip van bars en restaurants.  In Bulgarije wordt in juni 2010 een soortgelijk verbod ingevoerd. Italië, Malta, Zweden, Letland, Finland, Slovenië, Frankrijk en Nederland hebben rookvrij-wetgeving ingevoerd die speciale besloten rookruimten toestaat. In de overige lidstaten worden burgers en werknemers nog steeds niet volledig beschermd tegen blootstelling aan tabaksrook in afgesloten werkruimten en openbare ruimten. Achtergrond van het rookvrij-beleid van de EU Begin jaren negentig zijn in enkele EU-richtlijnen op het gebied van gezondheid en veiligheid op het werk bepaalde beperkingen ten aanzien van roken op het werk vastgelegd. In een Resolutie van de Raad (1989) en de Aanbeveling inzake de preventie van roken (2002) werden de lidstaten opgeroepen om bescherming te bieden tegen blootstelling aan omgevingstabaksrook in afgesloten werk- en openbare ruimten en in het openbaar vervoer. In aanvulling op de wetgevende maatregelen werd in de antitabakscampagnes in de media "Feel free to say no” en “HELP – voor een rookvrij leven” onder meer gewezen op de gevaren van passief roken. In 2007 startte de Commissie een openbaar debat over de beste wijze om rookvrije zones in de EU te bevorderen door middel van het groenboek "Op weg naar een rookvrij Europa: beleidsopties op EU-niveau". Kaderovereenkomst voor de bestrijding van tabaksgebruik De Kaderovereenkomst voor de bestrijding van tabaksgebruik van de Wereldgezondheidsorganisatie (WHO) – het eerste volksgezondheidsverdrag dat ooit is gesloten – is ondertekend door alle WHO-leden en tot dusverre bekrachtigd door 164 partijen, met inbegrip van de Gemeenschap en 26 van haar lidstaten. De EG leidt de onderhandelingen over het bij de kaderovereenkomst horende protocol inzake illegale handel in tabaksproducten en heeft een actieve rol in het uitvoeringsproces van de overeenkomst gespeeld. In juli 2007 heeft de tweede conferentie van de partijen bij het verdrag uitvoerige richtsnoeren voor de bescherming tegen blootstelling aan rook goedgekeurd, die een "gouden standaard" voor de partijen vormt. De Gemeenschap heeft bijgedragen aan de ontwikkeling van de richtsnoeren. Nadere informatie: Het voorstel voor een aanbeveling van de Raad over rookvrije ruimten    http://ec.europa.eu/health/ph_determinants/life_style/Tobacco/smoke_free_en.htm    Een overzicht van de acties van de Commissie voor de bestrijding van tabaksgebruik:    http://ec.europa.eu/health/ph_determinants/life_style/Tobacco/tobacco_en.htm    Flash Eurobarometer over tabak: (Flash nr. 253):    http://ec.europa.eu/health/ph_publication/eurobarometers_en.htm    Kaderovereenkomst voor de bestrijding van tabaksgebruik    http://www.who.int/fctc/en/       MEMO/09/307
