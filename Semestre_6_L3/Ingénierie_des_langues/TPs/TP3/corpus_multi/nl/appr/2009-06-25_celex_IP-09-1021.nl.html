IP/ 09/1021  Brussel, 25 juni 2009  De campagne “Milk – Drink it up!” bereikt haar hoogtepunt: Europees commissaris Mariann Fischer Boel maakt de winnaars van de fotowedstrijd “Milk Power!” bekend.  Europees commissaris voor Landbouw en plattelandsontwikkeling Mariann Fischer Boel maakt vandaag tijdens een schoolbezoek in Parijs de drie winnaars van de wedstrijd “Milk Power!” bekend. Deze wedstrijd maakt deel uit van de Europese campagne “Milk – Drink it up!” die Europa ervan bewust moet maken dat melk en zuivelproducten een gezond alternatief vormen voor levensmiddelen en drankjes met een lage voedingswaarde.  “Onze voeding beïnvloedt tegenwoordig niet alleen onze fysieke toestand, maar ook steeds meer hoe wij ons voelen. De 22 miljoen jongeren in Europa die lijden aan overgewicht en zwaarlijvigheid, kunnen daarover meespreken. De Europese Unie heeft dit jaar al meer dan 55 miljoen euro uitgetrokken voor de financiering van het Europese schoolmelkprogramma”, aldus commissaris Fischer Boel. “De fotowedstrijd is één van onze activiteiten die kinderen en jongeren moeten doordringen van het belang van gezonde voeding. Ik stel dan ook met grote tevredenheid vast dat zoveel jongeren hun creatieve talenten hebben bovengehaald om duidelijk te maken hoe graag zij zuivel lusten”.  De commissaris zal tijdens een bezoek aan de bakkersschool in Parijs de foto’s voorstellen die door internauten over de hele EU zijn gekozen. Maar liefst 710 jonge Europese fotografen‑in‑spe hebben de fotowedstrijd “Milk Power!” aangegrepen om hun creatieve talenten los te laten op het thema melk en zuivelproducten en mee te dingen naar één van de aantrekkelijkste prijzen – een Wii sportconsole  die het mogelijk maakt fysieke activiteiten in gezinsverband te combineren met belangstelling voor technologie. De winnaars zijn Benedek Horvath, Andrea Cremona en Teresa Videva .        De afgelopen maanden heeft de commissaris in het kader van de “Drink it up!”‑campagne deelgenomen aan een groot aantal kooksessies waarin jongeren op basis van melkproducten, groenten en fruit verse en evenwichtige gerechten bereidden. Het bezoek aan Parijs maakt deel uit van dit onderdeel van de campagne.   Zwaarlijvigheid neemt toe in Europa        Twintig tot vijfendertig procent van de kinderen en jongeren in Europa zijn zwaarlijvig . In sommige lidstaten is het probleem ernstiger dan in andere. In het licht van deze zorgwekkende tendens is het van het grootste belang dat wij deze groepen leren gezond te eten.   De Europese Unie heeft al maatregelen in die zin genomen en meer dan 55 miljoen euro uitgetrokken voor het Europese schoolmelkprogramma dat tijdens het bijna afgelopen schooljaar is ingevoerd. Voor het volgende schooljaar is nog eens 90 miljoen euro geoormerkt voor het programma “groenten en fruit op school”. De Europese maatregelen hebben tot doel financiële en pedagogische steun te verlenen om jonge kinderen te helpen snel gezonde eetgewoonten aan te nemen en deel te nemen aan fysieke activiteiten die hen moeten beschermen tegen gezondheidsproblemen op latere leeftijd zoals hart‑ en vaatziekten, diabetes en beroertes . Meer informatie over de Europese programma’s Alle informatie over het Europese schoolmelkprogramma is te vinden op de internetsite    http://www.drinkitup.europa.eu/    .    Voor meer informatie over het nieuwe programma groenten en fruit op school:        http://ec.europa.eu/agriculture/markets/fruitveg/sfs/index_en.htm     Het voedingsbeleid van de Europese Unie wordt nader toegelicht op de site        http://ec.europa.eu/health/ph_determinants/life_style/nutrition/nutrition_en.htm
