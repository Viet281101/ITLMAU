IP/09/696
Brussel, 4 mei 2009Internetgovernance: EU-commisaris Reding wil
per 1 oktober volledige privatisering en verantwoordingsplicht van ICANNIn een vanmorgen op haar website geplaatste
videoboodschap heeft Viviane Reding, commissaris voor Informatiemaatschappij en
media, een oproep gedaan voor meer transparantie en verantwoordingsplicht op het
gebied van internetgovernance met ingang van oktober 2009. Belangrijke besluiten
met betrekking tot internetgovernance, zoals topniveaudomeinen en het beheer van
de voornaamste adressenbestanden, worden momenteel genomen door de Internet
Corporation for Assigned Names and Numbers (ICANN), een particuliere organisatie
zonder winstoogmerk die in Californië is gevestigd. Tot nog toe heeft ICANN
zijn activiteiten uitgevoerd in het kader van een overeenkomst met het
ministerie van handel van de VS. Deze overeenkomst loopt echter af op 30
september van dit jaar. Daarom komt mevrouw Reding vandaag met een voorstel voor
een nieuw model voor internetgovernance. Dit zou een volledige geprivatiseerde
ICANN inhouden die volledige verantwoordingsplicht heeft, een onafhankelijk
gerechtelijke instantie, alsmede een "G12 voor internetgovernance" – een
multilateraal forum waar regeringen algemene vraagstukken op het gebied van
internetgovernance en -veiligheid kunnen bespreken. 
"Ik vertrouw erop dat President Obama de moed, de wijsheid en de nodige
eerbied zal hebben voor het mondiale karakter van het internet om in september
de weg vrij te maken voor een nieuw soort internetgovernance en zo meer
verantwoordingsplicht, meer transparantie, meer democratie en een meer
multilaterale opzet van internetgovernance mogelijk zal maken," aldus
EU-commissaris Viviane Reding in haar videoboodschap op het internet
vanmorgen. "Nu moet actie worden ondernomen. Europa is bereid president Obama
bij zijn inspanningen te steunen." 
Mevrouw Reding benadrukte dat op "30 september dit jaar, wanneer de
huidige overeenkomst tussen ICANN en de regering van de VS afloopt, het moment
van de waarheid aanbreekt. Hiermee wordt de deur geopend voor de volledige
privatisering van ICANN en stelt zich tevens de vraag aan wie de ICANN per
1 oktober verantwoording schuldig is."
ICANN houdt zich bezig met een aantal zeer gevoelige vraagstukken die verband
houden met internetgovernance zoals topniveaudomeinen of het beheer van het
internetadressensysteem dat ervoor zorgt dat miljoenen computers nu met elkaar
verbonden kunnen worden. ICANN werd in het kader van een overeenkomst met de
regering van de Verenigde Staten in 1998 in Californië  opgericht.
"Verantwoordingsplicht van ICANN is een absolute voorwaarde," aldus
Reding. "Het besluit van de Clinton-regering om het domeinnamen- en
adressensysteem van het internet geleidelijk aan te privatiseren was juist. Maar
op termijn kan een regeling waarbij een ministerie van één land
toezicht houdt op een internetfunctie die gebruikt wordt door honderden
miljoenen mensen in landen over de hele wereld niet worden gehandhaafd."
EU-commisaris Reding liet tevens zien hoe een nieuw model van
internetgovernance er na 30 september zou kunnen uitzien. Het zou
bijvoorbeeld de volgende elementen kunnen omvatten:Een volledig geprivatiseerde en onafhankelijke ICANN die
voldoet aan de hoogste normen inzake corporate governance met name op het gebied
van financiële transparantie en interne verantwoordingsplicht.
Een multilateraal forum waar regeringen algemene vraagstukken op het gebied
van internetgovernance kunnen bespreken zoals een "G12 voor
internetgovernance " – een informele groep van vertegenwoordigers van
regeringen die tenminste tweemaal paar jaar bijeenkomt en met meerderheid van
stemmen eventueel aanbevelingen formuleert voor ICANN. Deze groep zou snel
kunnen reageren wanneer de stabiliteit, veiligheid en openheid van het internet
in het gedrang zouden komen. Met het oog op een geografisch evenwichtige
samenstelling zouden in deze "G-12 voor internetgovernance" twee
vertegenwoordigers moeten zetelen van Noord-Amerika, Zuid-Amerika, Europa en
Afrika en drie afgevaardigden van Azië en Australië en zou de
voorzitter van ICANN niet-stemgerechtigd lid moeten zijn. Internationale
organisaties met kennis op dit gebied zouden als waarnemer kunnen
fungeren.Op 6 mei zal de Europese Commissie in Brussel een eerste
openbare hoorzitting organiseren waarop de Europese internetgemeenschap de
gelegenheid krijgt om haar verwachtingen voor de toekomst van internetgovernance
te formuleren.
Achtergrond
De Europese Unie speelt al vele jaren een belangrijke rol bij de
internationale besprekingen over internetgovernance. De Europese Commissie heeft
herhaaldelijk gevraagd om een systeem voor internetgovernance dat volledig in
handen is van de privésector zonder overheidsinmenging in het dagelijks
beheer (zie IP/06/1297)
en staat achter een open beleidsdialoog over internetgovernance en -ontwikkeling
waaraan tal van belanghebbenden kunnen deelnemen. (IP/06/1491).
De Europese Commissie neemt tevens deel aan het Gouvernementeel Adviescomité van ICANN,
dat zich hoofdzakelijk bezighoudt met de openbaar-beleidsaspecten van de
coördinatieactiviteiten.
De videoboodschap van commissaris Reding kan worden bekeken op:
http://ec.europa.eu/commission_barroso/reding/video/index_en.htm
Verdere informatie over de openbare hoorzitting over internetgovernance die
op 6 mei door de Europese Commissie in Brussel zal worden georganiseerd, is te
vinden op de volgende link:
http://ec.europa.eu/information_society/policy/internet_gov/index_en.htm
