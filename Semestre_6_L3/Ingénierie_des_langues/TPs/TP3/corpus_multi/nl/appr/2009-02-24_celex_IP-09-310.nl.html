IP/09/310
Brussel, 24 februari 2009De Commissie maakt de structuurfondsen
flexibeler als reactie op de financiële crisisAls reactie op de financiële en economische
crisis heeft commissaris Danuta Hübner voor regionaal beleid een aantal
besluiten van de Europese Commissie aangekondigd om de lidstaten de kans te
geven de middelen uit de structuurfondsen flexibeler aan te wenden. De termijn
waarbinnen de EU-landen hun toewijzingen uit de financieringsperiode 2000-2006
moeten gebruiken, wordt verlengd zodat elke beschikbare euro zo efficiënt
mogelijk kan worden besteed. 
Over de besluiten om de termijnen voor projecten en betalingen met zes
maanden en dus tot 30 juni 2009 te verlengen, zei commissaris Hübner:
"Wij doen al het mogelijke om ervoor te zorgen dat elke euro uit de
structuurfondsen efficiënt wordt besteed. Wij passen het cohesiebeleid aan
om de nieuwe economische situatie het hoofd te bieden en de lidstaten in de
gelegenheid te stellen om EU-investeringen optimaal op crisisbestrijding te
richten". 
Uiterste termijn voor vier structuurfondsen verlengd
Op uitnodiging van de Commissie hebben de lidstaten gevraagd om een
verlenging van de subsidiabiliteitsperiode voor de financiering van 385 van de
555 cohesiebeleidsprogramma's uit de periode 2000-2006 waarvoor de middelen niet
waren opgebruikt. Deze verlenging betreft de vier structuurfondsen: het Europees
Fonds voor Regionale Ontwikkeling (EFRO), het Europees Sociaal Fonds (ESF), het
Europees Oriëntatie- en Garantiefonds voor de Landbouw (EOGFL) en het
Financieringsinstrument voor de Oriëntatie van de Visserij (FIOV).
Dankzij deze flexibiliteit zullen de lidstaten en de regio's meer projecten
kunnen uitvoeren en tot een goed einde brengen. De Commissie dringt erop aan dat
de lidstaten deze projecten toespitsen op 'renderende' sectoren en maatregelen,
zoals investeringen in energie-efficiëntie om groene banen te creëren
en energie te besparen en steun voor schone technologieën om sectoren als
de bouw en de automobielsector te stimuleren.
Vijf keer meer flexibiliteit
De Commissie heeft ook een maatregel goedgekeurd die de lidstaten en de
regio's de mogelijkheid biedt om bij de toewijzing van financiële middelen
voor verschillende prioriteiten meer flexibiliteit aan de dag te leggen. Tot nu
toe beschikten de beheersautoriteiten over 2% flexibiliteitsmarge voor de
eventuele overdracht van middelen tussen de zogenoemde prioriteitsassen, waarin
de strategische uitgaventerreinen van elk operationeel cohesiebeleidsprogramma
worden gedefinieerd. 
"De economische situatie is nu heel anders dan in 2000, toen de
prioriteiten werden overeengekomen. Rekening houdend met de uitzonderlijke
omstandigheden waarmee de lidstaten worden geconfronteerd, heeft de Commissie
besloten de flexibiliteit tussen de prioriteiten vijf keer zo groot te maken,
namelijk 10% in plaats van 2%. Daardoor zullen de lidstaten de resterende
middelen daar kunnen besteden waar zij het meest effect sorteren', merkte
commissaris Hübner op.
Ter informatie
De Commissie onderzoekt alle mogelijkheden om de EU-investeringen te verhogen
en te versnellen en om financiële overdrachten naar de lidstaten, en
bijgevolg naar de uiteindelijke begunstigden van de structuurfondsen, te
vergemakkelijken. In deze context zijn een aantal wetgevingsvoorstellen en
andere maatregelen betreffende de vorige en de huidige (2007-2013)
programmeringsperiode goedgekeurd of zal dat binnenkort gebeuren (zie MEMO/08/740).
In totaal is in de financieringsperiode 2000-2006 257 miljard euro aan de
lidstaten toegewezen. Tot dusver is 225 miljard euro, m.a.w. 87,5% van het
totaal uitbetaald. De lidstaten kunnen nu tot en met 30 juni 2009 betalingen
voor deze periode verrichten. De uiterste termijn voor betalingen uit het
Cohesiefonds voor de periode 2000-2006 is in de meeste gevallen eind 2010.
http://ec.europa.eu/regional_policy/funds/recovery/
