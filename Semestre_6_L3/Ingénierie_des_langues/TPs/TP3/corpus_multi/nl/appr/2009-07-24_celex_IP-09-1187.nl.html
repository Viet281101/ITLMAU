IP/09/1187 Brussel, 24 juli 2009  72% van de Europeanen verwacht veel van de EU in de strijd tegen de werkloosheid   61% van de Europeanen denkt dat de gevolgen van de economische crisis voor de werkgelegenheid nog zwaarder zullen worden: dat blijkt uit een nieuw onderzoek dat vandaag is gepubliceerd. Een derde van de beroepsbevolking is 'erg bezorgd' over het mogelijk verlies van hun baan door de crisis; tegelijkertijd meent 72% dat de EU een positieve invloed heeft op het creëren van werkgelegenheid en het bestrijden van de werkloosheid, en is een derde op de hoogte van het bestaan van het Europees Sociaal Fonds - het belangrijkste middel van de EU om in werknemers te investeren en hen te helpen hun baan te behouden.  "Het resultaat van dit onderzoek verbaast mij niet. Het is te begrijpen dat de Europeanen ongerust zijn over de gevolgen van de crisis voor hun banen en hun gezin," zei Vladimir Špidla, de commissaris voor Werkgelegenheid, sociale zaken en gelijke kansen. Hij voegde daaraan toe: "Daarom hebben wij dan ook sinds het begin van de crisis actie ondernomen op Europees niveau om de gevolgen voor de werkgelegenheid te beperken. Onlangs hebben wij microkredieten geïntroduceerd voor mensen die hun eigen zaak willen opstarten, hebben wij besloten om de ESF-projecten de komende twee jaar voor 100% te financieren om zo een permanente opleiding van werknemers mogelijk te maken en hebben wij de lidstaten aangespoord om te zorgen voor 5 miljoen stageplaatsen voor jonge schoolverlaters. Deze maatregelen zijn bedoeld om de Europeanen aan de slag te houden, en om de mensen die hun baan hebben verloren te helpen bij hun zoektocht naar nieuw werk."  52% van de Europeanen oordeelt over het algemeen positief over de rol van de EU inzake werkgelegenheid. Dit percentage stijgt nog als het om specifieke onderwerpen gaat: zo vindt 78% dat de EU een positieve invloed heeft op het verbeteren van de toegang tot onderwijs en opleiding, 76% op het stimuleren van gendergelijkheid, 73% op het bestrijden van andere vormen van discriminatie en 72% op het creëren van werkgelegenheid en het bestrijden van werkloosheid.  Uit het onderzoek blijkt dat ongeveer 3,5% van de Europese beroepsbevolking zelf al een baan heeft verloren door de economische crisis. 24% kent een collega die zijn baan verloor en bij 36% werd iemand uit de vrienden- of familiekring getroffen. Letland, Litouwen, Spanje en Ierland lijden hier het meest onder, terwijl Luxemburg, Griekenland en Nederland relatief minder met banenverlies te maken hadden.  Een derde van de Europese beroepsbevolking (32%) is 'erg bezorgd' over mogelijk verlies van hun baan in de toekomst, en nog meer mensen zijn bang dat hun partner (38%) of hun kinderen (47%) hun baan verliezen. De graad van bezorgdheid hangt nauw samen met het gerapporteerde aantal verloren gegane arbeidsplaatsen; de inwoners van landen waar al de meeste arbeidsplaatsen geschrapt werden, zijn ook het meest bezorgd over een verder verlies aan werkgelegenheid.  Het feit dat 6 op de 10 Europeanen denken dat het ergste van de economische crisis nog moet komen verklaart de bezorgdheid, en vergroot deze nog: slechts 28% meent dat de crisis haar piek al bereikt heeft. In de Baltische staten is het percentage pessimisten het hoogst: 82% van de bevolking in Letland, 76% in Estland en 74% in Litouwen denkt dat de gevolgen van de crisis nog zwaarder zullen worden. In de landen die een integrale flexizekerheidsbenadering hebben ontwikkeld zijn de verwachtingen positiever: 45% van de Zweden en 36% van de Denen denken dat het hoogtepunt van de crisis al achter de rug is.  Als zij een nieuwe baan moesten zoeken, dan zouden de meeste respondenten kiezen voor een soortgelijke baan in hetzelfde gebied, of anders hun zoektocht uitbreiden tot andere regio's; zij zijn eerder bereid om te verhuizen dan van baan te veranderen. Ongeveer een kwart van de werkloze Europeanen zegt dat zij elk soort werk zouden aanvaarden; dat cijfer is sinds 2006 niet aanzienlijk veranderd. De meeste Europeanen geloven dat in de huidige omstandigheden beroepservaring en kwalificaties de twee belangrijkste troeven zijn om snel een nieuwe baan te vinden, gevolgd door flexibiliteit.  Over het algemeen is een derde van de Europeanen (33%) op de hoogte van het bestaan van het Europees Sociaal Fonds (ESF), het belangrijkste middel van de EU om mensen te helpen die als gevolg van de crisis hun baan dreigen te verliezen. Het Fonds is het bekendst in Slowakije (59%), Portugal (58%) en Spanje (53%), en het minst in Denemarken (17%). Een derde van de respondenten meende dat de middelen die het ESF toegekend krijgt (ongeveer 10% van de EU-begroting) niet volstaan, en slechts 5% meende dat het budget van het ESF te groot is.  Het verslag, een samenvatting en 27 individuele landenprofielen zijn nu beschikbaar.  Meer informatie  Special Eurobarometer 316: European employment and social policy:    http://ec.europa.eu/public_opinion/index_en.htm    De website van de Europese Commissie over de sociale dimensie van de economische crisis:    http://ec.europa.eu/social/main.jsp?langId=en&amp;catId=736
