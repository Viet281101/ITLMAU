IP/09/138
Brussel, 28 januari 2009Staatssteun: Commissie verlengt regels
inzake steun aan de filmproductie tot eind 2012De Europese Commissie heeft vandaag haar
goedkeuring gehecht aan een mededeling waardoor de geldigheid van de criteria
voor de beoordeling van steun voor de productie van films en audiovisuele werken
tot 31 december 2012 wordt verlengd. Deze criteria, die in de mededeling van
2001 zijn vastgelegd, worden door de Commissie gebruikt voor de goedkeuring van
de nationale, regionale en lokale regelingen voor de ondersteuning van film in
het kader van de staatssteunregels van de EU. In de nieuwe mededeling van de
Commissie wordt ook een aantal trends aangeduid waar in een toekomstige
mededeling inzake film waarschijnlijk aandacht aan zal moeten worden besteed. In
de gehele EU wordt jaarlijks circa 1,6 miljard euro aan nationale steun aan de
filmsector besteed.
In een reactie verklaarde Neelie Kroes, Commissaris voor Concurrentiebeleid:
"De Europese film is één van de hoekstenen van de Europese
cultuuruiting. Het belang ervan wordt erkend door de mededingingsregels van de
EU en meer in het bijzonder door de regels inzake staatssteun. Het verheugt mij
daarom dat ik dankzij de verlenging van de mededeling inzake film de maatregelen
van de lidstaten ten behoeve van de Europese film kan blijven ondersteunen. Onze
regels zijn er het bewijs van dat concurrentie en cultuur heel goed naast elkaar
kunnen bestaan en elkaar wederzijds versterken."
"Het
enorme succes van de beste Europese film van 2008, de Italiaanse film 'Gomorra',
laat de kracht zien van de Europese cinema, die kan reizen en over de grenzen
heen succesvol kan zijn." verklaarde Viviane Reding, Europees Commissaris voor
media. "Europese kunstscheppers in de filmbranche hebben een stabiele omgeving
nodig om aan hun projecten uiting te kunnen geven. Daarom bevestigen wij vandaag
opnieuw, voor nog eens drie jaar, de huidige aanpak van de Commissie ten
opzichte van nationale steun voor de filmsector. De Europese audiovisuele
industrie staat tegenover nieuwe uitdagingen in voortdurend evoluerende markten.
Daarom moeten wij ook een debat op gang brengen om een manier te vinden om van
deze uitdagingen kansen te maken, met name door de mogelijkheden die de interne
markt biedt beter te benutten en door verder te kijken dan de grenzen van
Europa. Het recente voorstel van de Commissie betreffende MEDIA Mundus, een
programma dat beoogt de samenwerking tussen de Europese filmindustrie en
filmmakers uit opkomende landen te bevorderen, gaat in deze richting" (zie IP/09/26).
Het besluit dat
vandaag is genomen betekent dat de Commissie tot uiterlijk 31 december 2012
de verenigbaarheid van steunregelingen van lidstaten met de staatssteunregels
van het EG-Verdrag aan de in de mededeling inzake film van 2001 vervatte
criteria (zie IP/01/1326)
zal blijven toetsen. Deze criteria waren al in 2004 en 2007 verlengd (zie IP/04/343
en IP/07/820
De meer recente ontwikkelingen die in de mededeling van vandaag worden
genoemd omvatten het verlenen van steun aan andere aspecten dan film- en
tv-productie (zoals filmdistributie en digitale projectie), meer
filmsteunregelingen op regionaal niveau alsook de concurrentie tussen een aantal
lidstaten die staatssteun gebruiken om buitenlandse investeringen van grote
filmproductiemaatschappijen, hoofdzakelijk uit de VS, aan te trekken. Deze
ontwikkelingen zouden te zijner tijd kunnen leiden tot een verfijning van de
criteria inzake staatssteun. Aangezien het hier echter een complexe kwestie
betreft, wil de Commissie met de lidstaten, met organisaties voor steun aan de
filmproductie en met de Europese filmindustrie overleggen.
Achtergrond
De mededeling inzake film van de Commissie van 2001 bevatte vier specifieke
compatibiliteitscriteria volgens welke steun voor cinematografische en
televisieproducties kan worden goedgekeurd als culturele steun overeenkomstig
artikel 87, lid 3, onder d), van het EG-Verdrag en bepaalt dat de steun in
overeenstemming moet zijn met het algemene-wettelijkheidsbeginsel. Deze criteria
zijn de volgende:de steun moet bestemd zijn voor een cultureel product
de producent moet de vrijheid hebben om minstens 20% van het
productiebudget van de film in andere lidstaten uit te geven zonder dat de
in de regeling vastgelegde steun wegens territoriale bestedingsverplichtingen op
enigerlei wijze wordt verminderd
het steunpercentage moet in principe beperkt blijven tot 50% van het
productiebudget, behalve bij moeilijke en lowbudgetfilms, en
extra steun voor specifieke filmmakende activiteiten is niet
toegestaan.De
geldigheid van deze criteria zou op 31 december 2009 aflopen. Na een openbare
raadpleging ter zake die in oktober 2008 werd gestart (zie IP/08/1580),
heeft de Commissie vandaag besloten de geldigheid tot 31 december 2012 te
verlengen.
De EU zelf steunt de Europese filmsector via het programma MEDIA 2007 dat,
voor de periode 2007 tot 2013, voorziet in 755 miljoen euro voor opleiding en
voor de totstandkoming en de grensoverschrijdende distributie van Europese films
(zie IP/07/169).
Dankzij de steun van het MEDIA-programma worden 9 van de 10 Europese films
getoond buiten het land waar zij zijn geproduceerd.
Voor nadere informatie, zie MEMO/09/33.
