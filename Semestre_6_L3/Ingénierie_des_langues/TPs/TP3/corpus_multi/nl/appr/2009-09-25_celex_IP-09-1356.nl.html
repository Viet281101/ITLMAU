IP/09/ 1356  Brussel, 25 september 2009  25 september: maak in 200 steden en 30 landen kennis met wetenschappers tijdens de Europese Nacht van de Onderzoekers  In 200 Europese steden wordt vandaag de wetenschap in de kijker geplaatst tijdens de 5 de Europese Nacht van de Onderzoekers. Er worden tal van activiteiten georganiseerd: theatervoorstellingen in Lissabon, sportwedstrijden in Brussel, collectief muurschilderen in Milaan, enz. In andere Europese steden worden alle ogen naar de hemel gericht voor een observatie van de kosmos. In 30 landen kunnen Europeanen vandaag professionele onderzoekers ontmoeten, deelnemen aan wetenschappelijke experimenten, geavanceerde onderzoeksapparatuur uitproberen, het verband ontdekken tussen wetenschap en kunst en de grenzen van onze kennis opzoeken. Vandaag mag iedereen even wetenschapper zijn.  De 5 de Nacht van de Onderzoekers - de eerste werd in 2005 door de Commissie gelanceerd - is een unieke gelegenheid om via de magische en fascinerende wereld van de wetenschappen kennis te maken en in discussie te treden met wetenschappers. Dit is bovendien een uitgelezen kans om opmerkelijke Europese onderzoeksprojecten te ontdekken en te vernemen hoe u zelf een carrière als wetenschapper kunt uitbouwen.   Vanavond vinden onder meer de volgende evenementen plaats:    Rallyrijder Henri Pescarolo en Kim Gevaert dagen lokale wetenschappers uit in sportwedstrijden in Redu-Transinne (België).     In Frascati (Italië) nemen kinderen, studenten, onderzoekers en musici het tegen elkaar op in een zoektocht naar muzikale klanken.     In het VK zendt TNS Durham een radioprogramma uit in het kader van de Nacht van de Onderzoekers waarin de luisteraars worden opgeroepen deel te nemen aan een wetenschappelijk keukenexperiment.     In het planetarium van Hamburg (Duitsland) wordt een show opgevoerd over klimaatverandering.     Op het meer van Zürich in Zwitserland maken onderzoekers en bezoekers samen een zeiltocht.     Een volledig overzicht van alle activiteiten vindt u   hier   .  De jongste jaren was er telkens veel belangstelling voor de Nacht van de Onderzoekers. In 2005 waren er 20 000 belangstellenden uit 15 Europese landen; vorig jaar namen 320 000 mensen deel, in 28 Europese landen binnen en buiten de EU. Achtergrond  De Nacht van de Onderzoekers wordt gesubsidieerd door de Europese Unie in het kader van het 7 de kaderprogramma voor onderzoek en ontwikkeling (   KP7   , PEOPLE-programma). De uitnodigingen tot het indienen van voorstellen worden beheerd door het Uitvoerend Agentschap Onderzoek (REA), een nieuwe Europees uitvoerend agentschap. De totale indicatieve begroting voor de Nacht van de Onderzoekers van 2009 bedraagt 3 miljoen euro.  Via de   Marie Curie-acties   , een onderdeel van KP7, helpt de Europese Unie Europese onderzoekers om zich te ontplooien en een bijdrage te leveren aan het wetenschappelijk onderzoek en aan de samenleving als geheel. Links Programma van de Nacht van de Onderzoekers:   http://ec.europa.eu/research/researchersineurope/events/researchersnight09/index_en.htm    7 de kaderprogramma voor onderzoek en ontwikkeling:    http://ec.europa.eu/research/fp7/index_en.cfm     Marie Curie Acties:    http://ec.europa.eu/mariecurieactions/
