IP/09/703
Brussel, 5 mei 2009De weg naar herstel: het cohesiebeleid zal
Europa uit de crisis helpen, aldus de commissarissen Hübner en
ŠpidlaDe commissarissen Danuta Hübner (regionaal
beleid) en Vladimír Špidla (werkgelegenheid, sociale zaken en gelijke
kansen) toonden zich vandaag ingenomen met het tussen de Raad en het Europees
Parlement bereikte akkoord over het cohesiebeleidspakket waarmee de economische
crisis te lijf moet worden gegaan. Dit uitgebreide pakket
maatregelen omvat een massale geldinjectie in de vorm van extra voorschotten uit
de structuurfondsen, versnelde procedures om projecten sneller te kunnen
uitvoeren en de mogelijkheid voor de EU om subsidie te verlenen voor verbetering
van de energie-efficiëntie van woningen. De lidstaten hebben al 6,25
miljard euro extra aan voorschotten ontvangen – 4,5 miljard uit het
Europees Fonds voor Regionale Ontwikkeling medio april en kort daarna nog eens
1,5 miljard uit het Europees Sociaal Fonds (ESF).
In een toelichting op deze besluiten zei commissaris Hübner: "Het
cohesiebeleid helpt Europa uit de crisis te komen. Dankzij de uitstekende
samenwerking tussen de Europese Commissie, de lidstaten, het Europees Parlement,
het Comité van de Regio's en het Europees Economisch en Sociaal Comité
konden we snel en besluitvaardig optreden. Nu doen we een dringend beroep op de
lidstaten en de regio's om ten volle gebruik te maken van alle door het Europees
cohesiebeleid geboden mogelijkheden en hoogwaardige projecten te selecteren die
voor steun van de EU in aanmerking komen. Van deze maatregelen verwachten we
belangrijke overloopeffecten voor de economie, met name de bouw."
Commissaris Špidla voegde daaraan toe: “Op Europees niveau gaat
het ons in deze crisis in de eerste plaats om de mensen – mensen aan het
werk houden en degenen die hun baan verloren hebben, zo snel mogelijk weer aan
het werk helpen. Het Europees Sociaal Fonds helpt duizenden Europeanen hun
vaardigheden te verbeteren en zich om te scholen, waardoor zij betere
vooruitzichten op werk hebben. Dankzij dit akkoord kunnen we nog meer doen om
mensen die in deze crisis hun baan verloren hebben of dreigen te verliezen, te
helpen. En kleinere organisaties zullen de meest kwetsbaren gemakkelijker kunnen
ondersteunen."
De lidstaten en regio's een voorsprong geven
Eind 2008 kwam de Commissie met het voorstel voor een reeks wijzigingen in de
verordeningen betreffende het Europees Fonds voor Regionale Ontwikkeling (EFRO),
het Europees Sociaal Fonds (ESF) en het Cohesiefonds. Op 2 april gaf het
Europees Parlement hiervoor het groene licht. Vandaag hebben de ministers van de
lidstaten, bijeen in het kader van de Raad Economische en Financiële Zaken
(ECOFIN), de maatregelen ook goedgekeurd. Die worden eind mei van kracht.
De injectie van 6,25 miljard euro in de 27 lidstaten is bedoeld om de
uitvoering van projecten te stimuleren en banen veilig te stellen en nieuwe
banen te creëren. De extra voorschotten brengen het totaal aan
vooruitbetalingen op bijna 30 miljard euro sinds 2007 (zie de toewijzingen per
lidstaat in de bijlage), oftewel bijna 9% van de totale begroting van 347
miljard euro voor het cohesiebeleid tussen 2007 en 2013. Het pakket
omvat verder nog de volgende wijzigingen:De mogelijkheid tot onmiddellijke financiering van “grote
projecten” (projecten waarvan de totale kosten meer dan 50 miljoen
euro bedragen, of 25 miljoen euro in het geval van milieuprojecten) zonder
voorafgaande goedkeuring door de Europese Commissie. Tussen 2007 en 2013 zullen
in heel Europa zo'n 900 grote projecten worden uitgevoerd die een totale
investering vertegenwoordigen van 120 miljard euro (uit het EFRO en het
Cohesiefonds);
Vereenvoudiging van het systeem van voorschotten aan begunstigden in
het kader van staatssteunregelingen. In de praktijk betekent dit dat op
staatssteun voortaan voorschotten tot 100% mogen worden uitgekeerd;
Vereenvoudiging van het terugbetalingssysteem om de administratieve
lasten voor de begunstigden te verlichten en de betalingen te versnellen. De
Commissie kan de overheadkosten nu op forfaitaire basis terugbetalen of voor
kleine projecten, bijvoorbeeld steun voor kwetsbare groepen, betalingen ineens
verrichten;
Vergemakkelijking van het beheer van financiële-instrumenteringsregelingen
(EFRO/ESF) door een combinatie van subsidies en leningen. JEREMIE
(Joint European Resources for Micro to Medium Enterprises) biedt het midden- en
kleinbedrijf (mkb), dat door de economische recessie zwaar getroffen wordt,
gemakkelijker toegang tot financiering. De Europese Investeringsbank en de
Europese Bank voor Wederopbouw en Ontwikkeling kunnen helpen bij de
voorbereiding van grote projecten via JASPERS (Joint Assistance in Supporting
Projects in European Regions). Er zal ook specifieke steun worden verleend aan
niet-bancaire microkredietverleners via het JASMINE-initiatief (Joint Action to
support microfinance institutions in Europe);
Alle lidstaten krijgen de mogelijkheid om EFRO-middelen (tot 4% van hun
toewijzing) aan te wenden voor investeringen in energie-efficiëntie en
hernieuwbare energie op het vlak van huisvesting. Dit betekent dat de EU
nationale of regionale regelingen ter bevordering van dubbele beglazing,
muurisolatie of zonnepanelen kan medefinancieren. Krachtens de oude verordening
hadden alleen de nieuwe lidstaten beperkte mogelijkheden om EFRO-steun voor
huisvesting aan te wenden.In december werd al overeenstemming
bereikt over nog een wijziging, die bepaalt dat de regels inzake inkomsten
genererende projecten zoals tolwegen alleen van toepassing zijn op projecten in
het kader van het EFRO en het Cohesiefonds waarvan de totale kosten meer dan 1
miljoen euro bedragen.
Ter informatie
Meer informatie is te vinden op:
http://ec.europa.eu/regional_policy/funds/recovery/
EU pakt sociale dimensie van economische crisis aan:
http://ec.europa.eu/social/main.jsp?langId=nl&amp;catId=736
EUROPEES ECONOMISCH HERSTELPLAN
EFRO/ESF-VOORSCHOTTEN
APRIL 2009[ De tabellen en grafieken zijn beschikbaar in PDF en WORD
PROCESSED ]
