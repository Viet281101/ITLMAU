IP/09/351
Brussel, 4 maart 2009Commissie roept EU-leiders op één
lijn te trekken bij bestrijding crisis, de financiële markt snel te
hervormen en op de G20 mondiaal leiderschap te tonenDe Europese Commissie roept de EU-leiders op nog
meer gecoördineerde Europese actie te ondernemen om de economische crisis
te bestrijden. In haar mededeling aan de Europese Raad van 19 en 20 maart doet
de Commissie voorstellen waarmee wordt ingehaakt op de uitgebreide steun die
momenteel wordt verleend aan de reële economie en de werkgelegenheid. In de
mededeling wordt een uitgebreide hervorming van het financiële stelsel uit
de doeken gedaan waarbij wordt uitgegaan van het verslag-de Larosière. Door
zich als een front ondubbelzinnig achter dit ambitieuze programma te scharen,
kan de EU mondiaal het voortouw nemen op de G20-top op 2 april in Londen, zo
blijkt uit de mededeling.
Commissievoorzitter José Manuel Barroso heeft in dit verband het
volgende verklaard: "De Europese Raad moet op zijn voorjaarsbijeenkomst een
duidelijk signaal afgeven aan burgers en bedrijven waar ook ter wereld. We
kúnnen de crisis te boven komen. Het verenigd Europa wil en gaat deze
strijd winnen. We moeten het herstelplan in onderling overleg resoluut
uitvoeren. We moeten profiteren van de kansen die de interne markt biedt.
Vandaag vragen we de EU-leiders met een breed actieplan te komen, al het
mogelijke te doen om ontslagen te voorkomen, de financiële markten op basis
van het verslag van de Larosière op te schonen, en in de aanloop naar de
G20-top in Londen de weg te effenen voor een Europa dat de toon aangeeft en
anderen overtuigt door zelf het goede voorbeeld te geven."
Het bankwezen 
De mededeling begint met een overzicht van de maatregelen die sinds het
najaar van 2008 zijn genomen en die een ineenstorting van de Europese banksector
en daarmee talloze faillissementen en ontslagen hebben voorkomen. Er wordt bij
de lidstaten op aangedrongen het vertrouwen snel te herstellen en de
kredietverlening weer op gang te brengen door met name de banken af te helpen
van de probleemactiva op hun balans op basis van de richtsnoeren van de
Commissie van 25 februari.
Financiële reglementering en financieel toezicht 
De Commissie stemt in met de belangrijkste principes die de de Larosière
Group heeft opgesteld en vraagt de EU-leiders daar ook mee in te stemmen. Het
toezicht op EU-niveau moet fors worden aangescherpt. Tegelijk moet worden
vastgehouden aan een duidelijke rol voor de nationale toezichthouders. De
Commissie steunt het voorstel van de groep om onder auspiciën van de ECB
een organisatie op te zetten, die systeemrisico's in een vroeg stadium
signaleert, zodat op tijd kan worden ingegrepen. De Commissie steunt ook de
aanbeveling van de groep om een aantal essentiële
reglementeringsstandaarden voor de gehele EU op te stellen. 
In april komt de Commissie met een aantal initiatieven die al in de pijplijn
zitten en betrekking hebben op hedgefondsen, private equity en
beloningsstructuren. Na een effectbeoordeling zal de Commissie bij de Europese
Raad in juni een gedetailleerd tijdschema indienen voor verdere maatregelen op
basis van het verslag van de Larosière. In het najaar komt zij met
voorstellen voor het nieuwe toezichtkader en met voorstellen om het
liquiditeitsrisico en buitensporige leverage tegen te gaan, depositohouders en
polishouders nog beter te beschermen, en effectieve sancties mogelijk te maken
bij wangedrag. 
De reële economie 
In de mededeling wordt erop gewezen dat de eerste resultaten van het Europees
economisch herstelplan zichtbaar worden. De lidstaten hebben voor de economie in
totaal 3,3% van het bbp aan begrotingssteun uitgetrokken. Deze wordt verleend
via concrete maatregelen en door de automatische stabilisatoren te laten werken.
Het gaat om in totaal 500 nationale maatregelen. Een overzicht daarvan is te
vinden in de bijlage. De conclusie is dat de maatregelen in grote lijnen
aansluiten bij het herstelplan omdat ze tijdig, trefzeker en tijdelijk zijn.
De Commissie roept de EU-leiders op in te stemmen met aantal duidelijke
uitgangspunten waarop verdere actie gebaseerd moet zijn: een open interne markt,
een open wereldhandel, opbouw van een koolstofarme economie en een zo spoedig
mogelijke terugkeer naar houdbare overheidsfinanciën. 
De Commissie herhaalt haar oproep aan de lidstaten om vijf miljard euro te
investeren in energieverbindingen en breedband.
Werkgelegenheid 
De Commissie roept de lidstaten op de werkloosheid, die voor het eerst sinds
de jaren negentig kan oplopen tot 10%, en sociale uitsluiting krachtiger te
bestrijden om de vraag op peil te houden en zo verdere ontslagen te voorkomen.
Nationale stimuleringsplannen moeten daar in elk geval rekening mee houden. In
dit verband verzoekt de Commissie de lidstaten tijdelijke arbeidstijdverkorting
financieel te steunen, werklozen meer inkomenssteun te geven, de niet-loonkosten
voor werknemers te verlagen en investeringen in opleiding en bijscholing te
bevorderen. Op Europees niveau vraagt de Commissie om snel goedkeuring te
verlenen voor haar voorstel om de voorschotten uit het Europees Sociaal Fonds
onmiddellijk met 1,8 miljard euro te verhogen.
De Commissie komt ook met een stappenplan voor de Europese
werkgelegenheidstop in mei in Praag over verdere concrete maatregelen om
werkgelegenheid te behouden en banen te creëren in sectoren die de toekomst
hebben. De Commissie zal in de aanloop naar de top een reeks workshops
organiseren met de belangrijkste belanghebbende partijen in de verschillende
lidstaten. 
Op weg naar mondiaal herstel en een leidende rol van de EU 
De Commissie vraagt de EU-leiders te bepalen op welke gebieden Europa op de
G20-top op 2 april in Londen nadrukkelijk een leidende rol kan en moet spelen.
Daarbij verwijst zij naar het gesloten optreden van de EU op de top van
Washington in november 2008.
De EU moet zich inzetten voor een verbetering van het mondiale
financiële en toezichtstelsel, en met name voor een betere transparantie en
verantwoordingsplicht, deugdelijke regels voor alle financiële partijen, de
aanpak van problemen door onvoldoende afstemming tussen de verschillende
rechtsstelsels, een bevordering van de internationale samenwerking tussen
toezichthouders, en een hervorming van het IMF, het FSF (Financial Stability
Forum) en de Wereldbank. 
Om het mondiale herstel te bevorderen, moet Europa op de top van Londen ook
pleiten voor een evaluatie van de mondiale gevolgen van de tot dusver genomen
begrotingsmaatregelen, voor een open wereldhandel en een multilateraal
initiatief voor de handelsfinanciering. Ook moeten de millenniumdoelstellingen,
waaraan alle partijen zich in Washington al hadden gecommitteerd, nog eens onder
de aandacht worden gebracht. 
De volledige tekst van de mededeling van de Commissie aan de Europese Raad is
te vinden op:
http://ec.europa.eu/commission_barroso/president/index_en.htm
