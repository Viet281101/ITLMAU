IP/09/693
Brussel, 4 mei 2009Voorjaarsprognoses 2009-2010: 2009 wordt
moeilijk, maar EU-economie stabiliseert zich dankzij
steunmaatregelenVolgens de voorjaarsprognose van de Commissie zal
het bbp in de Europese Unie dit jaar met 4 % dalen en zich in 2010 min of
meer stabiliseren. De belangrijkste oorzaken van de recessie zijn de
verergerende wereldwijde financiële crisis, een sterke krimp van de
wereldhandel en verdere correcties op de woningmarkt in een aantal
economieën. Er wordt evenwel verwacht dat de groei in de loop van 2010
enigszins zal aantrekken naarmate de budgettaire en monetaire
stimuleringsmaatregelen vrucht beginnen af te werpen. De arbeidsmarkten zullen
hard worden getroffen, met een verwachte toename van de werkloosheid in de EU
tot 11 % in 2010. Ook het overheidstekort zal de hoogte inschieten tot
7¼ % van het bbp in 2010, rekening houdende met zowel de vertraging
van de economie als de steunmaatregelen die de lidstaten op eigen initiatief
hebben genomen in overeenstemming met het door de Commissie voorgestelde
Europees herstelplan.
"De Europese economie bevindt zich in het brandpunt van de zwaarste en
omvangrijkste recessie sinds de Tweede Wereldoorlog. We verwachten evenwel dat
de ambitieuze maatregelen die de regeringen en de centrale banken in deze
uitzonderlijke omstandigheden genomen hebben, de neerwaartse spiraal in de
economische bedrijvigheid dit jaar een halt zullen toeroepen en volgend jaar een
herstel zullen helpen inluiden. Om dit mogelijk te maken, zullen we snel schoon
schip moeten maken met de "besmette activa" van de banken en zo nodig nieuwe
kapitaalinjecties geven," aldus Joaquín Almunia, Commissaris voor
Economische en financiële zaken. 
Wereldwijde groei opnieuw in de zwarte cijfers
De verergerende financiële crisis leidde in de winter tot een krimp van
de wereldwijde bedrijvigheid en een scherpe daling in de wereldhandel en de
industriële productie. Steeds meer landen, waaronder ook opkomende en
ontwikkelingslanden, zijn in de economische neergang meegesleurd. Naarmate de
budgettaire en monetaire stimuleringsmaatregelen evenwel aanslaan en de
financiële crisis langzaam uitdooft, zou de groei van het mondiale bbp in
de tweede helft van 2009 opnieuw in de zwarte cijfers moeten komen, om in 2010
2 % te bereiken.
Zware recessie in de EU maar het einde is in zicht
De recessie die in het tweede kwartaal van 2008 begon, verergerde naar het
eind van het jaar, met in het laatste kwartaal een daling van circa
1½ % (van kwartaal tot kwartaal) van het bbp van zowel de EU als de
eurozone. Enquête- en cijfergegevens wijzen op een verdere verslechtering
in het eerste kwartaal van dit jaar. Alle lidstaten worden getroffen door de
neergang, ofschoon hun vooruitzichten verschillen afhankelijk van de mate waarin
zij blootstaan aan de financiële crisis, de dynamiek op de woningmarkt en
de openheid van hun economie.
Naarmate de financiële markten zich stabiliseren, het
beleggersvertrouwen groeit en zowel de budgettaire steunmaatregelen als het
soepeler monetaire beleid doorwerken in de reële economie, zal de daling
van het bbp tegen het einde van het jaar afvlakken en zou de groei in de loop
van 2010 weer enigszins positief moeten worden.
De neergang treft niet alleen alle lidstaten, maar ook nagenoeg alle partijen
aan de vraagzijde. De particuliere investeerders hebben het bijzonder hard te
verduren, zoals blijkt uit de afgenomen vraagverwachting, een scherpe daling in
de bezettingsgraad en de nog altijd strikte financieringsvoorwaarden. Ook de
export is sterk gekrompen als gevolg van de uitgesproken teruggang in de
wereldhandel. Terwijl de particuliere consumptie nog relatief goed standhoudt,
mede dankzij lagere olieprijzen en een lagere inflatie, zal de progressieve
verslechtering op de arbeidsmarkt het werkelijk beschikbare inkomen
waarschijnlijk drukken. Alleen de overheidsconsumptie en de
overheidsinvesteringen zullen dit jaar positief tot de groei bijdragen, onder
meer door de budgettaire stimuleringsmaatregelen in het kader van het
EU-herstelplan.
Harde klappen voor de arbeidsmarkt en de overheidsfinanciën
De Europese arbeidsmarkten begonnen in de loop van vorig jaar af te koelen,
met de gebruikelijke vertraging ten opzichte van de economische achteruitgang.
De verwachting is dat de werkgelegenheid in de EU en de eurozone dit jaar met
circa 2½ % zal krimpen en met nog eens 1½ % in 2010, wat
overeenkomt met een verlies van ongeveer 8½ miljoen banen over beide jaren,
in tegenstelling tot de 9½ miljoen banen die er in de periode 2006-2008
netto zijn bijgekomen. 
Ook de overheidsfinanciën krijgen het door de recessie hard te verduren:
het begrotingstekort in de EU zal dit jaar meer dan verdubbelen (van 2,3 %
van het bbp in 2008 naar 6 %) en in 2010 nog verder toenemen (tot
7¼ %). De grote verslechtering in de algemene begrotingspositie is ten
dele te wijten aan de economische vertraging zelf, aangezien de automatische
stabilisatoren betrekkelijk groot zijn in Europa, maar is ook toe te schrijven
aan de niet onbeduidende begrotingssteun die de afzonderlijke lidstaten aan de
economie hebben verleend. 
(Tijdelijk) Zeer lage inflatie
De inflatie is de laatste maanden zeer sterk gedaald en zal naar verwachting
ook het tweede en derde kwartaal van dit jaar zeer laag blijven als gevolg van
blijvende basiseffecten, zwakke economische vooruitzichten en een verwachte
daling van de grondstoffenprijzen. Volgens de prognoses zal de HICP-inflatie
algemeen in 2009 net geen 1 % bedragen in de EU (en ½ % in de
eurozone), met een dieptepunt in beide gebieden in het derde kwartaal. Aangezien
de basiseffecten van voorbije energie- en voedselprijsstijgingen dit najaar uit
het jaarcijfer verdwijnen, zal de HICP-inflatie naar verwachting langzaam
aantrekken tot circa 1¼ % volgend jaar. 
Grote onzekerheid blijft 
De wereldeconomie worstelt met de zwaarste recessie sinds de Tweede
Wereldoorlog, wat maakt dat er grote onzekerheid bestaat over de economische en
de inflatievooruitzichten. Het risico dat de vooruitzichten slechter uitvallen
dan verwacht, hangt vooral af van de gevolgen van de financiële crisis en
de mate waarin de verschillende economische sectoren elkaar beïnvloeden.
Anderzijds kan het effect dat de budgettaire en monetaire
stimuleringsmaatregelen sorteren bij het herstellen van de stabiliteit van en
het vertrouwen in de financiële markten en het ondersteunen van de
economische bedrijvigheid, groter zijn dan verwacht. De risico's voor de
inflatievooruitzichten lijken dit jaar stabiel, rekening houdende met mogelijke
ontwikkelingen van de grondstoffenprijzen en het prijs- en loonvormingsgedrag.Een meer gedetailleerd verslag is te vinden op:   
http://ec.europa.eu/economy_finance/thematic_articles/article14927_en.htm
[ De tabellen en grafieken zijn beschikbaar in PDF en WORD PROCESSED ]
[ De tabellen en grafieken zijn beschikbaar in PDF en WORD PROCESSED ]
[ De tabellen en grafieken zijn beschikbaar in PDF en WORD PROCESSED ]
[ De tabellen en grafieken zijn beschikbaar in PDF en WORD PROCESSED ]
