IP/09/371
Brussel, 10 maart 2009Verslag van de Commissie: het mondiale
drugsprobleem tien jaar laterVandaag heeft de Europese Commissie een verslag
gepubliceerd over de illegale drugshandel sinds 1998. Hieruit blijkt dat het
drugsbeleid in de afgelopen tien jaar overal ter wereld volop in ontwikkeling
was, met name op nationaal niveau. Inmiddels worden drugsgebruikers beter
geholpen en drugshandelaars harder aangepakt. Maar wat heeft dit beleid in de
praktijk opgeleverd? 
Volgens het onderzoek waarop dit verslag is gebaseerd, wijst niets erop dat
het drugsprobleem in de wereld in de periode 1998-2007 kleiner is geworden.
Algemeen gesteld is de situatie in een aantal rijke landen enigszins verbeterd,
maar in andere landen verslechterd. Bepaalde landen, waaronder enkele grote
ontwikkelings- en overgangslanden, vertonen een scherpe en forse achteruitgang.Het drugsprobleem is ten opzichte van 1998 voornamelijk complexer geworden.
Verdovende middelen zijn in de meeste westerse landen sinds 1998 maar liefst 10%
tot 30% goedkoper geworden, ondanks de strengere straffen voor dealers van drugs
als cocaïne en heroïne in een aantal van deze landen. Daarbij wijst
niets erop dat drugs moeilijker verkrijgbaar zijn geworden. Cannabisgebruik is
in veel westerse landen inmiddels een "normaal" onderdeel van de jeugdcultuur:
50% van de bevolking geboren na 1980 heeft er ten minste kennis mee gemaakt. De
meeste jongeren blijven overigens niet gebruiken als zij eenmaal volwassen zijn.
Uit het onderzoek blijkt ook dat specifieke beleidsmaatregelen tegen de
productie van drugs gevolgen kunnen hebben voor de gebieden waar de drugs
vandaan komen. Zo is een deel van de cocaïneproductie de afgelopen tien
jaar van Peru en Bolivia naar Colombia verschoven.
De publicatie van het verslag valt samen met de vergadering die deze week in
Wenen wordt gehouden in het kader van de jaarlijkse zitting van de VN-Commissie
voor verdovende middelen (CND). Ministers van over de hele wereld sluiten een
periode af waarin zij hebben nagedacht over de wijze waarop uitvoering is
gegeven aan de beleidsverklaring die in 1998 werd aangenomen op de
20e bijzondere zitting van de Algemene Vergadering van de Verenigde
Naties over de drugsproblematiek. (Deze verklaring was erop gericht het probleem
van illegale drugs uiterlijk in 2008 aanzienlijk te verkleinen door middel van
internationale samenwerking en maatregelen om het aanbod van en de vraag naar
drugs terug te dringen.) Op basis van deze evaluatie wordt deze week een nieuwe
beleidsverklaring aangenomen voor de periode 2009/2019. 
Europees Commissaris Jacques Barrot, vicevoorzitter en verantwoordelijk voor
Justitie, vrijheid en veiligheid, stelde: "We mogen ons deze week in Wenen
niet beperken tot het formuleren van kwantitatieve doelstellingen. Het
drugsprobleem moet nu worden aangepakt en wel op grond van harde feiten."Het onderzoek was bedoeld om tot een realistische schatting te komen van de
totale omvang van de illegale drugshandel, uitgedrukt in de inkomsten die deze
jaarlijks genereert. Het is bijzonder moeilijk gebleken om tot zulke algemene
schattingen te komen, vooral doordat in een groot deel van de wereld betrouwbare
cijfers over de drugsproductie, -consumptie en -handel ontbreken. Toch heeft het
onderzoek een aantal schattingen opgeleverd, bijvoorbeeld voor de handel in
cannabis, cocaïne en heroïne in West-Europa, de Verenigde Staten en
Oceanië. Volgens de best mogelijke schatting werd met de handel in cannabis
in deze drie regio's in 2005 in totaal bijna 70 miljard euro omgezet: ongeveer
de helft van de circa 125 miljard euro waarvan het VN-Bureau voor drugs- en
misdaadbestrijding uitging.
Een belangrijk onderzoeksresultaat is dat schadebeperkend beleid in bepaalde
landen nog omstreden is, maar steeds breder ingang vindt in een aantal andere
landen, waar deze aanpak wordt beschouwd als een doeltreffend wapen tegen
drugsgerelateerde ziekten, sociale onrust en sterfte.
Het verslag werpt ook licht op de economische kenmerken van de wereldhandel
in illegale drugs. Zo bevat het schattingen van de productiekosten en van de
waarde die wordt toegevoegd in de handelsketen van basisproducent tot
eindafnemer. Uit een analyse van de inkomstenverdeling in de drugshandel rijst
een verrassend ontnuchterend beeld op: slechts een betrekkelijk kleine
minderheid lijkt er veel aan te verdienen. 
Een van de belangrijkste onderzoeksresultaten is ten slotte dat het
internationale systeem voor het verzamelen van gegevens en informatie over het
mondiale drugsprobleem niet voldoet. De EU heeft grote sommen geld
geïnvesteerd in de nadere uitwerking van het toezicht door het Europees
Waarnemingscentrum voor Drugs en Drugsverslaving (EWDD). Het is echter niet
aannemelijk dat soortgelijke informatiemechanismen op wereldschaal worden
ingevoerd.
Het onderzoeksverslag wordt beschikbaar gesteld aan de deelnemers van de
CND-vergadering en op dinsdag 10 maart om 14.00 uur door de heer Lars-Erik
Lundin (hoofd van de EU-delegatie in Wenen) en Carel Edwards (hoofd van de
eenheid Drugsbeleid, DG JLS) gepresenteerd op een persconferentie bij de
EU-delegatie te Wenen, Argentinierstrasse 26/hoek Taubstummengasse,
vergaderzaal, A-1040 Wenen (metrolijn U1, uitgang Taubstummengasse).
Contactpersoon: Anne-Marie Huber (+43.1.51618329 of +43.699.1966579).
Het verslag is (in het Engels) te vinden op:
http://ec.europa.eu/justice_home/funding/drugs/funding_drugs_en.htm
