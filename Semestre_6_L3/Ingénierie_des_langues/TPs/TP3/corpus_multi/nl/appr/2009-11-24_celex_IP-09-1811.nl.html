IP/09/ 1811     Brussel, 24 november 2009 Derde Forum voor civiele bescherming: Europa’s veerkracht bij rampen ontwikkelen EU commissaris voor Milieu, Stavros Dimas, geeft morgen het startschot voor het derde Forum voor civiele bescherming in Brussel. Meer dan 500 professionals op het gebied van civiele bescherming komen bijeen gedurende de tweedaagse conferentie, die gewijd is aan de vraag hoe de EU-landen hun veerkracht bij rampen kunnen ontwikkelen. Door de klimaatverandering zal de frequentie en de impact van natuurrampen misschien toenemen en Europa dient hierop en op andere uitdagingen zoals terreurdreigingen, chemische incidenten en andere ongelukken voorbereid te zijn. Tijdens de conferentie "Towards a more resilient society" (“Naar een veerkrachtigere maatschappij”) zal gedebatteerd worden over toekomstige uitdagingen voor de Europese civiele bescherming, de technologische ontwikkelingen en de manier waarop mensen bij de voorbereiding op rampen kunnen worden betrokken. Stavros Dimas, Europees commissaris voor Milieu, verklaarde: “Europa is bereid al het mogelijke doen om zijn veerkracht bij rampen te versterken om de hoge kosten op het stuk van mensenlevens te verminderen. Elk jaar komen duizenden mensen om het leven en zien nog veel meer mensen hun dagelijkse leven gedurende lange tijd verstoord. Alleen al vorig jaar werden wereldwijd zo’n 20 miljoen mensen als gevolg van natuurrampen gedwongen dakloos. Ook de financiële kosten zijn hoog: rampen kosten Europa naar schatting 15 miljard euro per jaar. Het forum is een vitaal platform om de debatteren over de uitdagingen waarmee we geconfronteerd worden en om ons te helpen onze rampenpreventie en -respons te versterken." Forum voor civiele bescherming Het derde Forum voor civiele bescherming zal zich toespitsen op veerkracht en op de manier waarop Europa de preventie- en responsmaatregelen kan versterken om rampen effectiever aan te pakken. Veerkracht bij een ramp betekent niet alleen herstellingsvermogen na een grote ramp, maar ook het inbouwen in de planning van de capaciteit om rampen te weerstaan. De meer dan 500 deelnemers aan het forum zullen over toekomstige uitdagingen voor de Europese civiele bescherming dabatteren. Tijdens drie debatten met sprekers van hoog niveau uit de politieke, zakelijke en onderzoekswereld kan openhartig van gedachten worden gewisseld over respectievelijk de vraag wanneer en hoe men zich op rampen dient voor te bereiden, risicoperceptie en zelfvoorziening bij burgers en welke vorm een rampenbeheersstrategie in Europa moet aannemen.  Tot de sprekers behoren onder meer EU commissaris voor Milieu, Stavros Dimas, assistent-secretaris-generaal van de internationale strategie voor vermindering van rampen van de VN, Margareta Wahlstr öm, en staatssecretaris bij het ministerie van Defensie in Zweden, Håkan Jevrell. Parallel aan de conferentie vindt een tentoonstelling plaats waarop internationale partners, opleidingsorganisaties en innovatieve technologieën aanwezig zijn. Daartoe behoort een platform voor het simuleren van aardbevingen, een onderdeel van een tentoonstelling over de ramp die eerder dit jaar de Italiaanse stad L’Aquila heeft getroffen. De Commissie en civiele bescherming De Commissie ondersteunt en vervolledigt rampenpreventie op nationaal, regionaal en lokaal niveau en leidt het waarnemings- en informatiecentrum (MIC), dat als draaischijf voor de responsfase van het communautaire mechanisme voor civiele bescherming fungeert. Het communautaire mechanisme van de EU vergemakkelijkt samenwerking bij rampenrespons. Eenendertig landen nemen aan het communautaire mechanisme deel (EU-27 plus Kroatië, IJsland, Liechtenstein en Noorwegen). Via het mechanisme bundelen zij hulpmiddelen die ter beschikking van door een ramp getroffen landen kunnen worden gesteld. Elk land in de wereld kan op de EU een beroep doen voor bijstand. Sinds de instelling van het MIC in 2001 heeft de EU bijstand verleend bij rampen wereldwijd, waaronder de orkaan Katrina in de Verenigde Staten in 2005, de aardbeving in China in 2008 en de bosbranden in zuidelijk Europa deze zomer. Het MIC reageert momenteel op meer dan 20 noodsituaties per jaar. De Europese Commissie werkt nu aan een versterking van de rampenresponscapaciteit van de EU. Deze zomer heeft zij de hulpmiddelen op EU-niveau getest. Van juli tot september waren twee blusvliegtuigen beschikbaar om de lidstaten bij het bestrijden van bosbranden bij te staan. De Commissie zal lessen uit dit proefproject trekken. Er starten ook werkzaamheden voor een aantal preventie-initiatieven om een EU-aanpak voor de preventie van natuurrampen en door de mens veroorzaakte rampen te ontwikkelen. Daartoe behoren de ontwikkeling van richtsnoeren inzake risicobeoordeling en risicokartering, de ontwikkeling van een sectoroverschrijdend overzicht van grote risico’s waarmee de EU kan worden geconfronteerd en het opzetten van een Europees netwerk voor rampenpreventie. Noot voor redacteuren: Het derde Forum voor civiele bescherming: "Towards a more resilient society" (“Naar een veerkrachtigere maatschappij”) vindt op 25 en 26 november 2009 plaats in het Karel de Grote-gebouw van de Europese Commissie, Wetstraat 170, Brussel.  Breng voor verdere informatie over het forum een bezoek aan:   www.civilprotectionforum.eu    Breng voor nadere gegevens over het mechanisme voor civiele bescherming een bezoek aan:   http://ec.europa.eu/environment/civil/
