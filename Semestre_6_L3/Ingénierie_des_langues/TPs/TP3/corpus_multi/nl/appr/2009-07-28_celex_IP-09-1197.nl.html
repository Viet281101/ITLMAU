IP/09/ 1197  Brussel, 28 juli 2009 Antitrust: de Commissie lanceert een openbare raadpleging over de herziening van de mededingingsregels voor de distributiesector De Europese Commissie vraagt om reacties op haar voorstel voor een herziene groepsvrijstellingsverordening en richtsnoeren voor leverings- en distributieovereenkomsten (verticale afspraken). De huidige verordening verstrijkt op 31 mei 2010. De Commissie is, op basis van haar ervaring met de toepassing van de regels en de opmerkingen van de belanghebbenden, van mening dat de regelgeving in het algemeen goed werkt en niet fundamenteel hoeft te worden gewijzigd. De belangrijkste wijzigingsvoorstellen zijn bedoeld om in te spelen op de recente marktontwikkelingen, met name de versterkte koopkracht van de grote detailhandelaars en de groei van de onlineverkoop. Belanghebbenden worden verzocht uiterlijk op 28 september 2009 hun opmerkingen mee te delen. Commissaris voor Mededinging Neelie Kroes verklaarde het volgende: “Een concurrerend en efficiënt distributiesysteem is essentieel voor het welzijn van de consument en voor onze economie. De vandaag gelanceerde herziening moet ervoor zorgen dat er bij de toetsing van leverings- en distributieovereenkomsten aan de mededingingsregels rekening wordt gehouden met recente marktontwikkelingen, met name de verder versterkte marktmacht van kopers en de nieuwe distributievormen zoals de verkoop via het internet”. Groepsvrijstellingsverordening nr. 2790/1999 van de Commissie bepaalt dat leverings- en distributieovereenkomsten die aan de bepalingen van de verordening voldoen, worden vrijgesteld van het verbod van het EG-Verdrag op mededingingsbeperkende afspraken (artikel 81, lid 1). De huidige groepsvrijstellingsverordening inzake verticale afspraken verstrijkt op 31 mei 2010. De Commissie voerde een voorlopige beoordeling uit van de toepassing ervan, op basis van haar ervaring en de feedback van belanghebbenden. Deze beoordeling wees uit dat de huidige regelgeving in de praktijk haar diensten heeft bewezen. De verordening werd in 1999 vastgesteld om te zorgen voor een aanzienlijke vermindering van de administratieve lasten van ondernemingen, vooral van ondernemingen die de prijzen niet kunnen verhogen zonder winstverlies (i.e. ondernemingen zonder marktmacht), zoals kmo’s. Een tweede doel was het invoeren van een op effecten gebaseerde toetsing van verticale afspraken. Deze doelstellingen en aandachtspunten gelden nog steeds. Tijdens het decennium dat volgde op de inwerkingtreding van de huidige regelgeving, vielen er twee belangrijke ontwikkelingen op, namelijk de verdere versterking van de marktmacht van de grote distributeurs en de groei van de internetverkoop. De Commissie wil rekening houden met deze ontwikkelingen en stelt daarom voor om een verticale afspraak enkel voor de groepsvrijstelling in aanmerking te laten komen, indien niet enkel het marktaandeel van de leverancier (zoals momenteel het geval is), maar ook het marktaandeel van de afnemer niet hoger ligt dan 30%.  Wat betreft onlineverkoop, moeten enerzijds de mogelijkheden van de consument om voordeel te halen uit grensoverschrijdende aankopen – iets wat sterk wordt vergemakkelijkt door het internet – worden beschermd. Anderzijds kunnen bepaalde verkoopbeperkingen die moeten tegengaan dat handelaars op onbillijke wijze voordeel halen uit de marketing en merkpromotie van anderen (zogenaamde freeriding ), leiden tot een betere dienstverlening voor de consument. Daarom stelt de Commissie voor in het kader van de onlineverkoop een duidelijk onderscheid te maken tussen verkoop als gevolg van actieve marketing en verkoop als gevolg van het initiatief van de consument (d.w.z. tussen actieve en passieve verkoop). Voorts wordt toegelicht wat de herziene verordening zou inhouden voor de voorwaarden die met betrekking tot internetverkoop worden opgelegd, zoals de door de leverancier gestelde voorwaarde dat de handelaar een “fysieke” winkel moet hebben, alvorens onlineverkoopsactiviteiten uit te oefenen. De Commissie verzoekt belanghebbende derden uiterlijk op 28 september 2009 hun opmerkingen mee te delen. De raadpleging betreft alle door de verordening en de richtsnoeren behandelde kwesties, maar de Commissie zou vooral graag opmerkingen ontvangen over de algemene werking van de huidige regelgeving, de mate waarin de recente marktontwikkelingen de verordening moeten beïnvloeden en de door de Commissie voorgestelde benadering met betrekking tot de marktmacht van de kopers en de beperkingen betreffende onlineverkoop. Het ontwerp van de herziene groepsvrijstellingsverordening en van de richtsnoeren zijn te raadplegen op de Europa-website, op de volgende internetpagina:    http://ec.europa.eu/competition/consultations/2009_vertical_agreements/index.html
