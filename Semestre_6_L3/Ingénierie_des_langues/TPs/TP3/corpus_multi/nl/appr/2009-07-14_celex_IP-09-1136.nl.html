IP/ 09/1136   Brussel, 14 juli 2009      De Commissie werkt de lijst bij van de luchtvaartmaatschappijen die uit het Europese luchtruim worden geweerd     De Europese Commissie heeft gisteravond haar goedkeuring gehecht aan de elfde bijgewerkte versie van de communautaire lijst van luchtvaartmaatschappijen die uit de Europese Unie worden geweerd. Aan deze lijst zijn de luchtvaartmaatschappijen van twee nieuwe landen toegevoegd. Omgekeerd wordt het verbod voor vijf luchtvaartmaatschappijen opgeheven omdat de veiligheid voldoende is verbeterd.  “ Wat de veiligheid van de luchtvaart betreft kunnen wij ons geen compromissen veroorloven. We moeten waakzaam blijven. De burgers hebben het recht overal in de wereld veilig te vliegen,” aldus Antonio Tajani, ondervoorzitter van de Commissie. En hij besloot als volgt: “Wij zullen niet aanvaarden dat luchtvaartmaatschappijen andere normen hanteren wanneer ze binnen of buiten Europa vliegen – het is hoog tijd dat de internationale gemeenschap haar veiligheidsbeleid bijstelt; onveilige luchtvaartmaatschappijen zouden nergens mogen vliegen. Deze lijst heeft in grote mate bijgedragen tot het veiliger maken van het Europese luchtruim. Wij zouden geleidelijk aan tot een internationale strategie moeten komen die gebaseerd is op samenwerking tussen landen in de hele wereld”.   De nieuwe lijst vervangt de vorige en kan al worden geraadpleegd op de website van de Commissie website (   http://ec.europa.eu/transport/air-ban/   ) .  Twee belangrijke conclusies uit deze laatste update van de lijst zijn: a) de lijst biedt een krachtige stimulans om veiligheidstekortkomingen te verhelpen; de betrokken partijen kunnen namelijk van de lijst worden gehaald als zij daadwerkelijk doortastende correctiemaatregelen nemen om aan alle relevante veiligheidsnormen te voldoen; b) de communautaire lijst blijkt steeds meer, in plaats van een repressief, een preventief instrument voor het behoud van de veiligheid van de luchtvaart te zijn. Dit blijkt uit de talrijke gevallen waarin de Gemeenschap mogelijke bedreigingen voor de veiligheid met succes heeft aangepakt, nog lang voordat zij haar toevlucht moest nemen tot het opleggen van drastische exploitatiebeperkingen.   Met deze lijst erkent de Commissie dat de Indonesische burgerluchtvaartautoriteit op het gebied van de veiligheid goede prestaties heeft neergezet en aanzienlijke vooruitgang heeft geboekt. Vier luchtvaartmaatschappijen die in juli 2007 een verbod hadden gekregen – Garuda Indonesia, Airfast Indonesia, Mandala Airlines en Premiair – konden van de lijst worden gehaald, aangezien hun autoriteit garandeert dat zij de internationale veiligheidsnormen naleven. De Thaise luchtvaartmaatschappij One Two Go is van de lijst afgevoerd aangezien de Thaise luchtvaartautoriteiten haar certificaat hebben ingetrokken. Voorts worden in de lijst de vorderingen erkend die de burgerluchtvaartautoriteit van Angola en de luchtvaartmaatschappij TAAG Angola Airlines hebben gemaakt om geleidelijk de tekortkomingen op het gebied van de veiligheid weg te werken. In dit verband heeft de samenwerkings‑ en bijstandsovereenkomst tussen de burgerluchtvaartautoriteit van Angola en die van Portugal het mogelijk gemaakt dat TAAG Angola Airline haar activiteiten opnieuw in Portugal uitoefent, maar slechts met bepaalde toestellen en onder zeer strikte voorwaarden.  Voorts belicht deze bijgewerkte lijst de voortdurende dialoog met bepaalde staten over de veiligheid van hun luchtvaartmaatschappijen. In dit verband zal de prestatie van verschillende Russische luchtvaartmaatschappijen die van de Russische autoriteiten exploitatiebeperkingen opgelegd kregen, van nabij worden gevolgd nu er gegevens bekend zijn over de verbetering van de veiligheidsnormen.  In de nieuwe lijst wordt ook rekening gehouden met de inspanningen van de burgerluchtvaartautoriteiten van Indonesië, Gabon, Oekraïne en Angola om de uitoefening van hun toezichttaken met het oog op meer veiligheid te verbeteren en om daartoe nauwer met de Commissie samen te werken.  Veiligheidstekortkomingen die in het systeem voor toezicht door de luchtvaartautoriteiten van Zambia en Kazach stan zijn geconstateerd, hebben geleid tot een exploitatieverbod voor alle luchtvaartmaatschappijen van deze twee landen, met uitzondering van de Kazachse luchtvaartmaatschappij Air Astana, waarvan de activiteiten in de Gemeenschap strikt aan banden worden gelegd.   Dit alles neemt niet weg dat bij alle luchtvaartmaatschappijen die nu op deze lijst staan of op vorige versies daarvan stonden, verder geprioriteerde platforminspecties in de luchthavens van de Gemeenschap zullen worden verricht om te garanderen dat de relevante veiligheidsnormen consequent worden nageleefd.  Bijgevolg bevat de communautaire lijst vandaag negen luchtvaartmaatschappijen met een totaal vliegverbod in de Europese Unie: Air Koryo van de Democratische Volksrepubliek Korea, Air West van Sudan, Ariana Afghan Airlines van Afghanistan, Siem reap Airways International van Cambodja, Silverback Cargo Freighters van Rwanda, Motor Sich, Ukraine Cargo Airways, Ukrainian Mediterranean Airlines en Volare van Oekraïne; daarnaast alle luchtvaartmaatschappijen (246) van 12 landen: Angola, Benin, de Democratische Republiek Congo, Equatoriaal-Guinea, Gabon (op drie maatschappijen na waarvan de activiteiten beperkt zijn of aan voorwaarden zijn gebonden), Indonesië (op de vier van de lijst afgevoerde maatschappijen na), Kazachstan (met uitzondering van één maatschappij waaraan beperkingen en voorwaarden zijn opgelegd), Kirgizië, Liberia, Sierra Leone, Swaziland en Zambia; en vervolgens zeven luchtvaartmaatschappijen die mogen vliegen voor zover zij zich aan bepaalde beperkingen en voorwaarden houden: TAAG Angola Airlines, Air Astana van Kazachstan, Gabon Airlines, Afrijet en SN2AG van Gabon, Air Bangladesh en Air Service Comores.  De veiligheidsaudits van de Internationale Burgerluchtvaartorganisatie (ICAO) vormen het kerngegeven en één van de gemeenschappelijke criteria voor het instellen van een exploitatieverbod. Op dit gebied nauwer samenwerken met de ICAO is dan ook essentieel. Dit was het belangrijkste onderwerp van de vergadering van 9 juli tussen ondervoorzitter Tajani en de voorzitter van de raad van de ICAO, de heer Kobeh. In een verslag over de functionering van de voorschriften dat later dit jaar zal worden voorgelegd, zullen ook voorstellen worden gedaan om de internationale dimensie te versterken.
