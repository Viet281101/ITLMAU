IP/09/792
Brussel, 15 mei 2009Alle EU-lidstaten komen samen voor de
viering van de Europese Maritieme Dag (Rome, 18-22 mei)De zee heeft altijd al een sleutelrol gespeeld in
de welvaart van Europa. De kustlijn van ons continent strekt zich uit over bijna
70 000 km en 22 van de 27 leden van de EU zijn kust- of eilandstaten. In de
Europese maritieme regio’s woont 40 % van de Europese bevolking en
wordt 40 % van de waarde van de Europese economie gecreëerd. Circa 5
miljoen mensen werken in de maritieme sector.  Redenen te over om 20 mei uit te
roepen tot “Europese Maritieme Dag” in de EU. Dit jaar organiseert
de Commissie in samenwerking met de Italiaanse regering een driedaagse
conferentie in Rome, van 18 tot 20 mei. Belanghebbende partijen, overheden en
andere betrokkenen uit de Europese Unie, maar dit keer ook uit een aantal derde
landen (vooral rond de Middellandse Zee) zullen er in debat gaan over de
mondiale uitdagingen waarmee het maritieme Europa vandaag wordt geconfronteerd.
De Europese Maritieme Dag was een van de sleutelacties in het geïntegreerde
maritieme beleid van de EU, dat in 2007 op de rails werd gezet.
Commissievoorzitter Barroso: “Op 20 mei vindt de jaarlijkse "Europese
Maritieme Dag" plaats in Rome. De Europese burger wordt zich elke dag meer
bewust van het belang van ons gemeenschappelijk maritiem erfgoed en hoe wij
daarmee omgaan. Ons geïntegreerd maritiem beleid gaat uit van een
duidelijke visie op de manier waarop de welvaart, duurzaamheid en veiligheid in
deze sector moeten worden aangepakt en is nauw verweven met de strijd tegen de
klimaatverandering en het herstel van de economische concurrentiekracht van
Europa.”
Commissaris voor Maritieme zaken en visserij Borg: “De EU en haar
lidstaten zijn ervan doordrongen dat de specifieke kenmerken van zeeën,
oceanen en kusten een gecoördineerde en coherente aanpak vergen. In Rome
zullen instanties en belanghebbenden zich buigen over nieuwe benaderingen voor
een duurzaam beheer van de Europese zeeën, oceanen en kustregio’s in
het kader van een omvattende en geïntegreerde beleidsstrategie.”
Tijdens de conferentie zullen belanghebbende partijen uit het bedrijfsleven
en het maatschappelijk middenveld, besluitvormers en journalisten uit de hele EU
en daarbuiten samen rond de tafel zitten om te debatteren over een breed
spectrum van beleidslijnen en praktijken, zoals, onder meer, geïntegreerd
maritiem bestuur, opkomende technologieën, energieopwekking, maritieme
ruimtelijke ordening, systemen voor toezicht op zee, duurzaam kusttoerisme en de
hervorming van het gemeenschappelijk visserijbeleid  De standpunten die tijdens
de conferentie naar voren komen, worden meegenomen in de uitwerking van het
geïntegreerde maritieme beleid van de EU. 
Zowel voor als na de conferentie zullen de organisaties van belanghebbenden
in Rome een aantal workshops en presentatie houden over thema’s die
verband houden met de agenda van de conferentie. Bovendien zijn, naast de
centrale conferentie in Rome, een veertigtal evenementen in de lidstaten
gepland, gaande van conferenties en workshops, over open dagen in havens, tot
milieuprojecten. 
Sprekers op de conferentie in Rome zijn onder meer de Italiaanse premier
Berlusconi, de Tsjechische voorzitter van de Europese Unie, Commissievoorzitter
Barroso en de vice-voorzitter van het Europees Parlement Kratsa-Tsagaropoulou.
Gastheren zijn Europees commissaris voor Maritieme zaken en visserij Borg en de
Italiaanse minster van Infrastructuur en vervoer Matteoli. De Europese Commissie
zal verder worden vertegenwoordigd door commissaris voor Ondernemingen en
industrie Verheugen en commissaris voor Vervoer Tajani, beiden tevens
vice-voorzitter van de Commissie. De Italiaanse minister van Buitenlandse zaken
Frattini zal de conferentie eveneens  toespreken. Tijdens een aantal
panelbesprekingen zal een inventaris worden opgemaakt van wat sinds de invoering
van het geïntegreerde maritieme beleid op dit gebied is verwezenlijkt en
zal worden bekeken hoe het verder moet.
Sinds de Europese Commissie het voorstel voor een geïntegreerd maritiem
beleid in oktober 2007 heeft ingediend en de staatshoofden en de
regeringsleiders dat voorstel vervolgens op de Europese Raad in december 2007
hebben goedgekeurd, is er echt vooruitgang geboekt met de opstelling van een
coherent kader dat tot meer synergie moet leiden en mogelijke conflicten moet
oplossen tussen de verschillende beleidsterreinen die betrekking hebben op de
zee. Overeenkomstig het in oktober 2007 bekendgemaakte actieplan is de Commissie
al met een pakket voorstellen gekomen om onder meer het maritieme onderzoek een
forse impuls te geven, de havens van de EU te ontwikkelen, maritieme ruimtelijke
ordening te stimuleren, een maritieme vervoersruimte zonder grenzen te
creëren en de offshore-windenergieproductie een fikse wind in de zeilen mee
te geven. Andere voorstellen betreffen het vaststellen van strategieën voor
aanpassing aan de klimaatverandering en steunverlening aan werknemers in het
zee- en maritieme vervoer, of het uittekenen van benaderingen voor een
geïntegreerd maritiem bestuur. In de visserijsector heeft de Commissie
nieuwe wetgeving voor de bestrijding van illegale visserij en de verbetering van
controle en handhaving ingediend en een EU-wijde overlegronde over een
fundamentele hervorming van het gemeenschappelijk visserijbeleid opgestart.
Nuttige links
Maritieme Dag: http://ec.europa.eu/maritimeday 
Nevenevenementen van de belanghebbende partijen in Rome: 
http://ec.europa.eu/maritimeaffairs/maritimeday/side_events_en.html
Evenementen van de belanghebbende partijen in de lidstaten: 
http://ec.europa.eu/maritimeaffairs/maritimeday/events_in_member_states_en.htmlTripartiete Verklaring (mei 2008): 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdfMEMO/09/240
