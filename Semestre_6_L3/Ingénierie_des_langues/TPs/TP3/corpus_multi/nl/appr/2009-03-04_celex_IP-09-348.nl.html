IP/09/348
Brussel, 4 maart 2009Publicatie van het Algemeen Verslag over de
werkzaamheden van de Europese Unie in 2008De Commissie heeft het Algemeen Verslag over de
werkzaamheden van de Europese Unie in 2008 gepubliceerd. Het afgelopen jaar werd
gekenmerkt door de internationale financiële crisis, de klimaatverandering
en verschillende internationale conflicten. De EU reageerde hier snel en
doeltreffend op en speelt daardoor een grote rol op het politieke wereldtoneel.
Op institutioneel vlak was de ratificatie van het Verdrag van Lissabon de
belangrijkste gebeurtenis. Dit proces liep vertraging op door de negatieve
uitslag van het Ierse referendum en werd daarna weer op gang gebracht door de
Europese Raad van december.
Bij de verschijning van het Algemeen Verslag over 2008 zei
Commissievoorzitter Barroso dat de Europese instellingen na vijftig jaar hebben
bewezen snel te kunnen reageren op mondiale uitdagingen, zoals bleek in 2008. De
Europese Economische en Monetaire Unie, die haar tienjarig bestaan viert, heeft
ook bewezen dat de euro bescherming biedt in tijden van een mondiale
financiële crisis.
Het Algemeen Verslag beschrijft de werkzaamheden van alle instellingen en
organen van de EU en biedt een globaal overzicht van de belangrijkste
gebeurtenissen en ontwikkelingen in 2008.
2008 kende veel grote uitdagingen, die de lidstaten en de instellingen
gezamenlijk hebben aangepakt. De Europese Unie heeft het voortouw genomen in het
streven om het internationale financiële systeem fundamenteel en volledig
te hervormen. Om de gevolgen van de financiële crisis voor de Europese
economie te verzachten, zijn noodmaatregelen goedgekeurd om de Europese respons
op de mondiale crisis te coördineren. In het Europese economische
herstelplan wordt gepleit voor maatregelen op korte termijn om de vraag te
stimuleren, om zodoende werkgelegenheid te behouden en het vertrouwen te
herstellen. Het plan voorziet onder andere in snelle, doelgerichte, tijdelijke
fiscale stimuleringsmaatregelen voor een bedrag van 200 miljard euro (dat wil
zeggen 1,5% van het bruto binnenlands product van de EU).
De instellingen zijn in 2008 vérstrekkende verbintenissen aangegaan
inzake het andere grote dossier van het jaar: de vaststelling van een Europees
energiebeleid waarin rekening wordt gehouden met de klimaatverandering. Tijdens
de Europese Raad van december is overeenstemming bereikt over een pakket
ambitieuze maatregelen met betrekking tot energie en klimaat, om ervoor te
zorgen dat in 2020 de uitstoot van broeikasgassen met minstens 20% is gedaald en
20% van de gebruikte energie afkomstig is uit hernieuwbare bronnen.
Een andere belangrijke ontwikkeling in 2008 was het ratificatieproces van het
Verdrag van Lissabon. Ierland hield als enige een referendum, dat op 12 juni
leidde tot een negatief resultaat (53,4% stemde tegen) Er werd een uitweg
gevonden: de EU verduidelijkt de aspecten van het verdrag waarover Ierland zich
zorgen maakte door middel van juridisch bindende bepalingen. Ierland zal in
2009, voor het einde van de ambtstermijn van de huidige Commissie, een nieuw
referendum houden.
Het buitenlandse beleid speelde in 2008 een belangrijke rol, met het voorstel
voor een unie met het Middellandse Zeegebied, het Oostelijke Partnerschap met de
landen in Oost-Europa en de ontwikkeling van de Zwarte Zeesynergie. Het conflict
in Georgië en het probleem van de energielevering vormden prioriteiten voor
de EU.
Het Algemeen Verslag telt ongeveer 250 bladzijden en is ingedeeld volgens de
vier strategische doelstellingen die de Commissie aan het begin van haar mandaat
heeft vastgesteld: welvaart, solidariteit, veiligheid en de rol van de Europese
Unie als mondiale partner. Daarnaast zijn er drie hoofdstukken over de
werkzaamheden van de instellingen en de organen, de begroting en de
financiële activiteiten en het algemene politieke en economische kader voor
de activiteiten van de EU. In dit laatste hoofdstuk worden onder andere de
vorderingen beschreven die in 2008 zijn geboekt op fundamentele terreinen zoals
betere wetgeving en de vermindering van de administratieve druk op
bedrijven.
Het Algemeen Verslag
verschijnt in de 22 officiële talen van de EU en is op internet beschikbaar
via de Europa-website: http://europa.eu/generalreport/nl/welcome.htm.
Binnenkort zal bij de verschillende verkooppunten voor Europese publicaties ook
een papieren versie verkrijgbaar zijn.
