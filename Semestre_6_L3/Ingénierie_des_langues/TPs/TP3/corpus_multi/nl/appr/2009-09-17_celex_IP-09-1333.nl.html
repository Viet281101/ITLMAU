IP/ 09/1333  Brussel, 17 september 2009 Commissie stelt extra maatregelen op korte, middellange en lange termijn voor ter ondersteuning van melksector Mariann Fischer Boel, EU‑commissaris voor Landbouw en plattelandsontwikkeling, heeft vandaag uiteengezet hoe de campagne van de Commissie om de melkboeren in de Europese Unie uit de huidige marktcrisis te helpen, eruit zal zien. Het pakket maatregelen dat vandaag aan het Europees Parlement is gepresenteerd, volgt op het juli‑verslag van de Commissie en behelst maatregelen en acties op zowel korte en middellange als lange termijn om de toekomst van de melksector te verzekeren. De Commissie heeft de lidstaten al toestemming gegeven om per melkboer tijdelijk tot 15 000 euro steun te verlenen. Bovendien wordt voorgesteld om analoog aan wat voor andere landbouwsectoren is gedaan, een urgentieclausule op de melksector toe te passen die een snellere reactie op marktverstoringen mogelijk moet maken. Een gewijzigde toepassing van de quotaopkoopregelingen door de lidstaten moet ervoor zorgen dat opgekochte quota die in de nationale reserve blijven, niet meer als deel van de nationale quota worden beschouwd wanneer moet worden beslist of de superheffing moet worden betaald. Wordt de superheffing geïnd, dan kan het deel dat overeenstemt met het opgekochte quotum worden gebruikt voor herstructureringsdoeleinden. Met het oog op de langere termijn zal de Commissie een werkgroep van deskundigen uit de lidstaten en haar eigen diensten instellen. Deze groep moet zich buigen over de contractuele betrekkingen tussen de boeren en de melkindustrie, de resultaten van het (tegen het eind van het jaar te publiceren) verslag over de werking van de voedselketen in de melksector en de mogelijkheden van een termijnmarkt voor melk. “Dit pakket borduurt voort op de talrijke maatregelen die we al hebben genomen en die goed blijken te werken”, aldus Mariann Fischer Boel. “We beginnen licht aan het einde van de tunnel te zien voor onze melkboeren. Daarom ben ik meer dan ooit vastbesloten om de klok niet terug te draaien op een manier die onze melksector op lange termijn schade zou berokkenen en de boeren in onzekerheid zou achterlaten. Terugkomen op de besluiten in het kader van de gezondheidscontrole is geen optie en is door de Raad trouwens ten stelligste afgeraden. Ik ben ervan overtuigd dat de ideeën die wij vandaag presenteren, onze melkboeren concreet vooruit zullen helpen. Bovendien moeten we nadenken over maatregelen voor de middellange en de lange termijn. Frankrijk en Duitsland hebben in dit verband al constructieve ideeën naar voren geschoven." Kortetermijnmaatregelen In de komende weken zal de Commissie de regels inzake staatssteun veranderen om de lidstaten tijdelijk de kans te geven per melkboer tot 15 000 euro steun te verlenen op grond van het tijdelijke crisiskader. De melksector zal in de toekomst onder artikel 186 van de verordening inzake de integrale gemeenschappelijke marktordening vallen. Hierdoor wordt de Commissie gemachtigd om in het kader van haar eigen bevoegdheden snel en tijdelijk in te grijpen tegen marktverstoringen. De Commissie komt bovendien met voorstellen om de toepassing van de quotaopkoopregelingen door de lidstaten te veranderen. Momenteel kunnen de lidstaten voor herstructureringsdoeleinden quota van boeren "opkopen" en deze in de nationale reserve opnemen. De nationale reserve wordt beschouwd als een deel van het totale quotum van een lidstaat. Indien individuele producenten quota overschrijden, maar de lidstaat in zijn geheel niet (inclusief de nationale reserve), is geen superheffing verschuldigd. De Commissie stelt voor dat opgekochte quota die in de nationale reserve blijven, niet meer als deel van de nationale quota worden beschouwd wanneer moet worden beslist of de superheffing moet worden betaald. Wordt de superheffing geïnd, dan kan het deel dat overeenstemt met de opgekochte quota, worden gebruikt voor herstructureringsdoeleinden. Maatregelen op middellange en lange termijn De Commissie stelt voor om een werkgroep van deskundigen uit de lidstaten en haar eigen diensten in te stellen die zich onder meer over de volgende onderwerpen moet buigen:   de mogelijkheid een rechtskader in te voeren voor contractuele betrekkingen tussen de melkboeren en de melkindustrie om vraag en aanbod op de markt beter op elkaar af te stemmen zonder dat de eerlijke concurrentie daaronder te lijden heeft;   de conclusies van het verslag over de werking van de bevoorradingsketen in de melksector, dat de Commissie voor het eind van het jaar in het vooruitzicht heeft gesteld;   de vraag of een Europese termijnmarkt in de melksector de prijzen op langere termijn transparanter kan maken;   de vraag hoe goede praktijken op het gebied van productiekosten en innovatie over de Europese melksector kunnen worden verspreid.     Recente ontwikkelingen op de markt voor melk   Volgens de meest recente gegevens zijn de prijzen aan het aantrekken. Op een maand tijd zijn de boterprijzen in Frankrijk gestegen met 4 %, in Duitsland met 8 % en in het VK met nog hogere percentages. De prijzen voor magere melk geven in de EU een toename van 2 tot 3 % te zien. De kaasprijzen liggen sinds de wijziging van de exportvoorschriften in augustus inmiddels 5 tot 7 % hoger. De gemiddelde melkprijs in de EU is in augustus met bijna 2 % gestegen en de interventieaankopen zijn zo goed als stopgezet. Reeds getroffen maatregelen De Commissie verwacht dit jaar 600 miljoen euro extra uit te geven voor marktmaatregelen. Zeventig procent van de rechtstreekse betalingen mag dit jaar bij wijze van uitzondering al in oktober worden uitbetaald. In het kader van de gezondheidscontrole en het economisch herstelplan staat een extra bedrag van 4,2 miljard euro ter beschikking voor "nieuwe uitdagingen", waaronder de herstructurering van de melksector. Deze steun komt bovenop de financiële middelen in het kader van het plattelandsontwikkelingsbeleid. Tot slot heeft de Commissie het schoolmelkprogramma en de maatregelen ter bevordering van de afzet van melkproducten versterkt.
