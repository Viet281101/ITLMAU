IP/09/1690 Brussel, 10 november 2009 EU-boekhouding goedgekeurd – resterende problemen resoluut aangepakt  Voor het tweede achtereenvolgende jaar is de EU-boekhouding door externe controleurs goedgekeurd.  Wat de betalingen betreft, is het totale bedrag waarvoor de controleurs een rode kaart gaven, gehalveerd ten opzichte van 2004, dankzij forse verbeteringen in het financieel beheer van de EU.  "Ik dank de Europese Rekenkamer voor dit verslag, waaruit blijkt dat onze inspanningen vrucht afwerpen," zei Siim Kallas, vicevoorzitter van de Europese Commissie en verantwoordelijk voor Administratieve zaken, audit en fraudebestrijding.  "Onze boekhouding is thans, na een geslaagde hervorming, volledig betrouwbaar.  Tot mijn grote vreugde ligt er ook een algeheel positief oordeel over de betalingen in het kader van het landbouwbeleid; dit is voornamelijk te danken aan de recente hervormingen van het GLB, waardoor landbouwers en overheidsinstanties het een stuk eenvoudiger hebben gekregen.  Voor fouten bij betalingen aan EU-regio's door de lidstaten geldt dat wij niets door de vingers zien:  lukt het de nationale overheden niet het geld correct te besteden, dan gaat de Europese Commissie over tot terugvordering – altijd." Groen licht voor landbouwsubsidies  De algemene indruk is geruststellend.  De Europese Rekenkamer is van oordeel dat de rekeningen een 'getrouwe' weergave zijn en heeft de boekhouding dan ook goedgekeurd.  De Commissie is erin geslaagd de 'rode' uitgaven terug te brengen van meer dan 60% van de totale uitgaven in 2004, tot ongeveer 30% vorig jaar:  Figures and graphics available in PDF and WORD PROCESSED   Geschat foutenrisico bij EU-uitgaven  Inmiddels heeft maar liefst 70% van de EU-begroting een gering foutenrisico (met een geraamde financiële impact van 5% of minder); het overige deel bestaat uit betalingen door de lidstaten in het kader van het cohesiebeleid. Ook op dit gebied leidt intensievere terugvordering tot een kleiner financieel risico voor de EU-begroting.  Het algehele oordeel over de sector landbouw was positief. Verviervoudiging van teruggevorderde middelen  Volgens de controleurs had ten minste 11% van de betalingen aan regionale en werkgelegenheidsprojecten die de lidstaten namens de EU in het kader van het cohesiebeleid verrichtten, niet moeten worden vergoed.  Hoewel het bij veel van deze fouten om een onjuiste toepassing van de financiële procedures van de EU gaat, en niet om mislukte projecten of verspilde middelen, neemt de Commissie de waarschuwing van de controleurs uiterst serieus; zij is erop gebeten onjuiste betalingen van lidstaten terug te vorderen.  In 2008 zijn voor alle beleidsterreinen samen terugvorderingsprocedures voor 2,9 miljard euro ingeleid.  Voor cohesiebetalingen alleen is door de Commissie en de lidstaten 1,6 miljard euro teruggevorderd: een verviervoudiging ten opzichte van 2007. Naar verwachting zal eind 2009 nog eens 1,1 miljard euro zijn teruggevorderd. Ook schort de Commissie betalingen op tot de lidstaten corrigerende maatregelen hebben getroffen: de afgelopen twee jaar is hiertoe in totaal 15 maal besloten, terwijl er voor 28 andere programma's nog opschortingsprocedures lopen. Preventieve maatregelen  De Commissie onderschrijft het oordeel van de Rekenkamer dat veel fouten het gevolg zijn van de complexe regelgeving.  Om fouten te voorkomen zal de Commissie zich nog krachtiger inzetten om de lidstaten op foutgevoelige gebieden te ondersteunen en goede controlepraktijken te bevorderen. Vereenvoudigde financiële procedures (zoals grootschaliger gebruik van forfaitaire betalingen bij onderzoeksprojecten), die al van toepassing zijn op de nieuwe programma's (2007-2013), zullen het foutenrisico naar verwachting verder beperken. Bovendien is er momenteel een openbare raadpleging gaande over het verbeteren van de financiële procedures van de EU. Voor meer informatie:  1) Zorg dat de feiten kloppen!  Zie de brochure "EU‑uitgaven ‑ Mythes en feiten" op:    http://ec.europa.eu/budget/sound_fin_mgt/myths_en.htm    2) Persdossier:    http://europa.eu/press_room/press_packs/auditors/index_en.htm
