IP/09/190
Brussel, 29 januari 2009Consumenten: de EU verbiedt dimethylfumaraat
(DMF) in consumentenproducten zoals sofa's en schoenenHet gebruik van het biocide dimethylfumaraat (DMF)
– dat bij honderden consumenten ernstige allergische reacties heeft
veroorzaakt doordat het in alledaagse consumentenproducten als sofa's en
schoenen wordt gebruikt – lijkt in heel de EU verboden te zullen worden.
De lidstaten hebben vandaag een ontwerpbeschikking van de Europese Commissie
goedgekeurd die verbiedt dat consumentenproducten (bijvoorbeeld leren meubelen
en schoeisel) die DMF bevatten, in de EU in de handel worden gebracht. Producten
die DMF bevatten en al in de handel zijn gebracht, moeten onmiddellijk worden
teruggeroepen en uit de handel worden genomen. In landen als Frankrijk, Finland,
Polen, Zweden en het Verenigd Koninkrijk hebben consumenten die waren
blootgesteld aan producten die DMF bevatten, ernstige gezondheidsproblemen
(jeuk, irritatie, roodheid en branderigheid van de huid) en in sommige gevallen
zelfs acute ademhalingsproblemen gekregen. De ontwerpbeschikking van de
Commissie is een Europawijde noodmaatregel in afwachting van meer permanente
regelgeving. Na de stemming van vandaag zal het Europees Parlement over de
ontwerpbeschikking worden geraadpleegd. Daarna zal het document voor definitieve
goedkeuring aan het college van commissarisen worden voorgelegd.
Volgens Meglena Kuneva, EU-commissaris voor Consumentenzaken, "kunnen er geen
compromissen over veiligheid worden gesloten. Ik ben blij dat het Rapex-systeem
goed gefunctioneerd heeft zodat gevaarlijke goederen die DMF bevatten snel uit
de handel kunnen worden genomen. Maar we moeten in de EU dringend meer doen om
het probleem aan de bron aan te pakken. Het Europawijd verbod op het gebruik van
DMF in alle consumentengoederen is bedoeld om ernstige gezondheidsrisico's te
elimineren, en met name de ernstige allergische reacties waarvan sommige
consumenten bij het gebruik van alledaagse lederwaren het slachtoffer zijn
geworden als gevolg van blootstelling aan deze chemische stof."
Het risico van DMF
Dimethylfumaraat (DMF) wordt door producenten als biocide gebruikt om
schimmels te doden die leren meubelen of schoeisel tijdens de opslag of het
vervoer in een vochtig klimaat kunnen aantasten. DMF bevindt zich in zakjes die
aan de binnenkant van de meubelen worden vastgemaakt of bij de schoendozen
worden gevoegd. 
De stof verdampt en impregneert het leder waardoor het leder tegen schimmels
wordt beschermd. Gebleken is echter dat DMF ernstige negatieve gevolgen heeft
voor consumenten die met de producten in contact komen. DMF dringt door de
kleren en veroorzaakt bij contact met de huid van consumenten pijnlijke
huidontstekingen[1]. De
huidontstekingen zijn in ernstige gevallen bijzonder moeilijk te behandelen. De
aanwezigheid van DMF vormt dus een ernstig risico.
De gevaarlijke chemische stof zorgde voor ongerustheid toen de autoriteiten
in een aantal lidstaten via het Europese snellewaarschuwingssysteem voor
gevaarlijke non-foodconsumentenproducten (Rapex) op het gevaar wezen.
De problemen waren vastgesteld bij sofa's, leunstoelen en schoenen. Klinische
tests bevestigden dat de huidontstekingen bij consumenten die met deze producten
in contact waren gekomen, veroorzaakt werden door
DMF[2]. In Frankrijk en
België werd de stof vervolgens verboden en Spanje bereidt een verbod voor.
De vandaag goedgekeurde beschikking geldt voor alle lidstaten.
De bestaande voorschriften
Het gebruik van DMF is bij de productie van goederen in de EU al verboden
omdat biocidale producten die DMF bevatten krachtens de biocidenrichtlijn
(98/8/EG) niet zijn toegestaan. Producenten buiten de EU mogen deze
ongeoorloofde biociden echter wel gebruiken en hun producten naar de EU
uitvoeren. De beschikking van vandaag beschermt de EU-consumenten daarom tegen
het risico van DMF in ingevoerde producten op dezelfde wijze als ze in hun eigen
land tegen het risico van DMF worden beschermd.
Recente maatregelen van de lidstaten
In december 2008 heeft Frankrijk een
besluit[3] goedgekeurd dat de
invoer en het in de handel brengen van zitmeubelen en schoeisel die DMF
bevatten, gedurende één jaar verbiedt. Op grond van het Franse besluit
moeten ook alle zitmeubelen en schoeisel die zichtbaar DMF bevatten of waarvan
de verpakking zichtbaar DMF bevat, worden teruggeroepen. In januari 2009 heeft
België op basis van dezelfde studie een
besluit[4] goedgekeurd dat het
in de handel brengen van alle artikelen en producten die dimethylfumaraat
bevatten, verbiedt. Spanje overweegt maatregelen te nemen.
Achtergrond - Rapex
Rapex is het Europese snellewaarschuwingssysteem voor gevaarlijke
non-foodconsumentenproducten. Dankzij het systeem kan snel informatie tussen de
lidstaten en de Commissie worden uitgewisseld om te voorkomen dat producten die
een ernstig risico voor de gezondheid en de veiligheid van consumenten vormen,
in de handel worden gebracht of gebruikt worden.
Voor nadere informatie, zie 
http://ec.europa.eu/consumers/safety/rapex/index_en.htm
[1] 	Williams JDL, et al
(2008) An outbreak of furniture dermatitis in the U.K. . British Journal of
Dermatology 159: 233-234.
[2] 	Rantanen T (2008) The
cause of the Chinese sofa/chair dermatitis epidemic is likely to be contact
allergy to dimethylfumarate, a novel potent contact sensitizer. Concise
communication. British Journal of Dermatology 159: 218-221.
[3]	Ministère de
l'économie, de l'industrie et de l'emploi, Arrêté du 4
décembre 2008 portant suspension de mise sur le marché des sièges
et articles chaussants contenant du fumarate de diméthyle. Journal officiel
de la République française, 10 décembre 2008,
texte 17 sur 108.
[4]	De
minister van Volksgezondheid en de minister van Consumentenzaken, Ministerieel
besluit betreffende het verbod van het in de handel brengen van artikelen en
producten die dimethylfumaraat bevatten. Belgisch Staatsblad, 12.1.2009.
