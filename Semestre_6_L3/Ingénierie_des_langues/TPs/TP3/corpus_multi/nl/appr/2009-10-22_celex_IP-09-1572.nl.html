IP/09/1572  Brussel, 22 oktober 2009 Jeugdprijs: armoedebestrijding belangrijk thema voor Europese jongeren Tijdens de Europese Ontwikkelingsdagen 2009 is vandaag in Stockholm de Jeugdprijs voor ontwikkeling 2008/9 uitgereikt. De hoge kwaliteit van de inschrijvingen voor de poster- en videowedstrijd laat zien hoe belangrijk jonge Europeanen de strijd tegen armoede vinden. Europees commissaris voor ontwikkeling en humanitaire hulp Karel de Gucht: “De deelnemende scholieren hebben het thema van dit jaar, ontwikkelingssamenwerking in Afrika, met veel gevoel en inlevingsvermogen verbeeld. Ze blijken heel goed te begrijpen wat we met onze ontwikkelingshulp willen bereiken en waarom Europa moet helpen. Deze jonge Europeanen zijn echte ambassadeurs voor de ontwikkelingssamenwerking tussen Afrika en Europa.” De 54 finalisten van de poster- en videowedstrijd voor 16- tot 18-jarigen kregen hun prijs uitgereikt tijdens een plechtigheid in het Stockholmse Kulturhuset. Eurocommissaris Karel De Gucht kondigde de winnaars van de eerste en de tweede prijzen aan en reikte de prijzen uit. De 27 eersteprijswinnaars (een uit elke lidstaat) gaan vijf dagen naar Afrika zodat ze met eigen ogen kunnen zien hoe ontwikkelingssamenwerking functioneert. Er worden ontwikkelingsprojecten bezocht en er is gelegenheid om leeftijdsgenoten te ontmoeten. Het is de bedoeling dat de prijswinnaars hun ervaringen delen met vrienden en familie en zo ontwikkelingsambassadeurs worden. De 27 tweedeprijswinnaars kregen een certificaat en hebben meegedaan aan het jeugdprogramma van de Europese Ontwikkelingsdagen in Stockholm. Onderdelen van het programma waren een ontwikkelingsquiz en een muzikaal optreden. De prijsuitreiking werd gepresenteerd door Shire Raghe, die voor de Zweedse televisie en MTV werkt. De posters van de prijswinnaars werden tijdens de prijsuitreiking tentoongesteld. Aan de ontwikkelingswedstrijd hebben dit jaar meer dan 1200 Europese jongeren meegedaan. Dit succes laat zien dat zij oprecht zijn geïnteresseerd in ontwikkelingsvraagstukken en dat armoedebestrijding hun na aan het hart ligt. Achtergrond: De Europese Jeugdprijs wordt uitgereikt door de Europese Commissie om jongeren meer bewust te maken van de ontwikkelingsproblematiek. Scholieren van 16 tot 18 jaar uit de hele Europese Unie kunnen deelnemen. De wedstrijd is voor het eerst gehouden in 2006 en heeft als hoofdthema’s Afrika en ontwikkeling. De onderwerpen voor dit jaar waren gelijkheid van mannen en vrouwen, kinderen en jongeren en culturele diversiteit, als onderdelen van het hoofdthema ontwikkeling in Afrika. De jury bestond uit deskundigen op diverse gebieden, zoals ontwikkelingseducatie, kunst en media. De Europese Ontwikkelingsdagen zijn een ontwikkelingsforum dat georganiseerd wordt door de Europese Commissie en het land dat voorzitter is van de EU. Dit jaar vindt het evenement plaats in Stockholm van 22 tot 24 oktober. Er wordt aan deelgenomen door zo’n 4000 personen en 1500 organisaties uit de ontwikkelingswereld. Er zijn vertegenwoordigers van 125 landen aanwezig, waaronder staatshoofden en vooraanstaande personen zoals Nobelprijswinnaars. Europese Jeugdprijs voor ontwikkeling:    http://www.dyp2008.org/    De lijst van alle prijswinnaars, de posters en de video’s (te downloaden en rechtenvrij te gebruiken door de media) zijn hier te vinden:    http://www.dyp2008.org/ww/en/pub/dyp2008/enter.htm    Ontwikkelingsdagen:    http://www.eudevdays.eu/about_the_event/introduction_en.htm
