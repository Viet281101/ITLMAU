IP/09/501
Brussel, 30 maart 2009Commissie verheugd over de politieke steun
van de Raad voor het pakket inzake het gemeenschappelijk Europees
luchtruimNa de positieve stemming van afgelopen week in het
Europees Parlement, hebben de ministers van vervoer vandaag de overeenkomst over
een vérstrekkend luchtvaartpakket bevestigd. Dit pakket, dat in de komende
weken formeel door de Raad zal worden vastgesteld, versterkt het
gemeenschappelijk Europees luchtruim, maakt het Europees Agentschap voor de
Veiligheid van de Luchtvaart verantwoordelijk voor alle veiligheidsschakels in
de luchtvaartketen en stimuleert de toepassing van nieuwe technologieën.
Dit pakket maatregelen zal ervoor zorgen dat vliegen veiliger, groener en
kostenefficiënter wordt. De jaarlijkse besparingen voor de
luchtvaartmaatschappijen worden geraamd op ongeveer vier miljard euro. Tegelijk
zal het ATM-masterplan ervoor zorgen dat de Europese industrie een
toonaangevende rol speelt op het gebied van innoverende technologieën voor
luchtverkeersbeheer, zodat een solide Europese infrastructuur tot stand komt en
de Europese fabrikanten een concurrentievoordeel genieten op de
wereldmarkt.
"Europa heeft behoefte aan een systeem voor luchtverkeersbeheer dat de
toekomstige groei van de luchtvaart kan opvangen. De reizigers verwachten
diensten van hoge kwaliteit. Dit pakket zal ervoor zorgen dat vliegen veiliger,
groener en kostenefficiënter wordt. Vliegtuigen kunnen voortaan de kortst
mogelijke route nemen en zo voldoen aan de steeds strengere milieueisen. Voor
het eerst staan de behoeften van de luchtruimgebruikers centraal in het systeem.
Dit pakket kon op geen beter ogenblik komen, nu de sector in moeilijkheden zit
door de crisis", verklaarde Antonio Tajani, vice-voorzitter van de Commissie en
commissaris voor vervoer.
De eerste pijler van het pakket bevat diverse verbeteringen van de
oorspronkelijke wetgeving inzake het gemeenschappelijk Europees luchtruim
(zie IP/01/1398), zoals bindende prestatiedoelstellingen voor verleners
van luchtnavigatiediensten, functies voor het beheer van het Europese netwerk
teneinde de convergentie tussen de nationale netwerken te garanderen en een
definitieve datum waarop de lidstaten hun prestaties moeten hebben verbeterd,
onder meer via de totstandbrenging van functionele luchtruimblokken (dankzij
betere samenwerking en verdere integratie van verleners van
luchtnavigatiediensten).
De technologische pijler heeft vooral tot doel
state-of-the-art-technologie te introduceren. In het kader van het
SESAR-programma werken alle belanghebbenden uit de luchtvaartsector samen aan de
ontwikkeling, validering en invoering van een pan-Europees
luchtverkeersbeheersysteem van de nieuwe generatie.
De veiligheidspijler verleent meer bevoegdheden aan het Europees
Agentschap voor de Veiligheid van de Luchtvaart (EASA). Dit agentschap moet
zorgen voor precieze, uniforme en bindende regels voor de exploitatie van
luchthavens, luchtverkeersbeheer en luchtnavigatiediensten, en moet toezicht
houden op de toepassing van die regels door de lidstaten. Door deze nieuwe
bevoegdheden krijgt het agentschap meer controle over de veiligheid van de
Europese luchtvaart en kan het garanderen dat de gemeenschappelijke
veiligheidsregels tijdens alle vluchtfasen, te beginnen op de startbaan, worden
toegepast.
In de pijler betreffende de luchthavencapaciteit wordt aandacht
besteed aan het tekort aan start- en landingsbanen en luchthavenfaciliteiten,
omdat dit belangrijke knelpunten dreigen te worden. In het kader van dit
initiatief wordt ernaar gestreefd de luchthavenslots die aan exploitanten van
luchtvaartuigen worden toegekend beter te coördineren met maatregelen
inzake luchtverkeersbeheer, en zal een waarnemingscentrum voor
luchthavencapaciteit worden opgericht om de luchthavens volledig te integreren
in het luchtvaartnetwerk.
Dit nieuwe pakket plaatst milieukwesties centraal in het
gemeenschappelijk Europees luchtruim. Door een verbetering van het
luchtverkeersbeheer wordt ernaar gestreefd de broeikasgasemissies van de
luchtvaart terug te dringen met 10% per vlucht, wat neerkomt op een
CO2-besparing van 16 miljoen ton per jaar en een kostenbesparing voor
de luchtruimgebruikers van 2,4 miljard euro. Hierdoor zal de luchtvaartsector
zijn opname in de Europese emissiehandelsregeling beter kunnen opvangen.
Aangezien de menselijke factor een centrale rol speelt bij het verlenen van
luchtnavigatiediensten, hebben de Europese instellingen ook een
verklaring aangenomen waarin zij aangeven bereid te zijn samen te werken
om het personeel te betrekken bij de tenuitvoerlegging van het luchtvaartpakket
en zo een hoog bekwaamheidsniveau van alle personeelscategorieën te
garanderen, alsook het vertrouwen in mechanismen voor de melding van incidenten
te stimuleren.
Voor nadere informatie: http://ec.europa.eu/transport/air/index_en.htm
