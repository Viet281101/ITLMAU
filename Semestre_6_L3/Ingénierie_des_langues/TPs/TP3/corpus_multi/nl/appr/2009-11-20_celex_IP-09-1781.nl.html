IP/09/ 1781   Brussel, 20 november 2009  GLB‑vereenvoudiging: Commissie komt met verdere plannen Het directoraat‑generaal voor Landbouw en plattelandsontwikkeling van de Europese Commissie heeft vandaag een verslag uitgebracht met reacties op de 39 vereenvoudigingsvoorstellen die de lidstaten in april gezamenlijk aan de Commissie hebben voorgelegd. Het werkdocument bevat informatie over de resultaten van het beoordelingsproces en een stand van zaken betreffende de vooruitgang die sinds maart 2009 is geboekt. Het verslag zal in december door de Landbouwraad worden besproken. “De Europese landbouwers mogen niet worden afgeremd door onnodig ingewikkelde regels en bureaucratie, zeker niet in het huidige economische klimaat”, aldus Mariann Fischer Boel, EU‑commissaris voor Landbouw en plattelandsontwikkeling. “Met dit verslag geven wij blijk van onze gehechtheid aan dit principe. Wij bewijzen niet zomaar lippendienst aan het vereenvoudigingproject, wij maken er echt werk van.”  Voor de meeste van de 39 voorstellen is een positieve beoordeling uit de bus gekomen. De Commissie is van plan deze voorstellen uit te werken en snel ten uitvoer te leggen. Een aantal ervan zit trouwens al in een gevorderde fase en is opgenomen in de herziene voorschriften voor de rechtstreekse betalingen die met ingang van 1 januari 2010 in werking treden.  Voorts is in het werkdocument van de Commissie een reeks extra ideeën voor vereenvoudiging opgenomen, zoals een gestroomlijnder programma ter bevordering van de afzet van landbouwproducten. Bovendien wordt erin overwogen de regels inzake vrijwillige etikettering van rundvlees af te schaffen en de betalingstermijnen voor bepaalde plattelandsontwikkelingsmaatregelen af te stemmen op die van de rechtstreekse betalingen.  Sinds d e Commissie in oktober 2005 haar eerste mededeling over de vereenvoudiging van het GLB publiceerde, heeft zij zich sterk met dit onderwerp beziggehouden. De werkzaamheden op dit gebied zijn volledig geïntegreerd in de algemene strategie voor betere regelgeving die de administratieve rompslomp tegen 2012 met 25 % moet inkrimpen. Het verslag is te vinden op:    http://ec.europa.eu/agriculture/simplification/index_en.htm
