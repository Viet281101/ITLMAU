IP/09/141
Brussel, 28 januari 2009Klimaatverandering: Commissie zet
voorstellen uiteen voor de wereldwijde overeenkomst over klimaatverandering in
KopenhagenDe Europese Commissie zet vandaag haar voorstellen
uiteen voor een nieuwe, uitgebreide en ambitieuze wereldwijde overeenkomst om
klimaatverandering aan te pakken en de financiering daarvan. De nieuwe
overeenkomst moet op de UN-klimaatconferentie in december in Kopenhagen worden
gesloten. Om de stijging van de temperatuur onder 2°C te houden zullen
landen een aanzienlijk hogere financiering nodig hebben van de industrielanden
en multilaterale instellingen om hun bijdrage aan de aanpak van
klimaatverandering te steunen. Tot de voorstellen van de Commissie behoren de
totstandbrenging van een OESO-wijde koolstofmarkt tegen 2015 en innovatieve,
internationale financieringsbronnen gebaseerd op de uitstoot van de landen en
hun financiële draagkracht.
Milieucommissaris Stavros Dimas verklaarde: "De aanpak van de oorzaken en de
effecten van klimaatverandering zal de komende decennia een aanzienlijke
investering vereisen, maar deze investeringen zullen veel minder kosten dan
wanneer we klimaatverandering op zijn desastreuze beloop laten. Het Europees
economisch herstelplan en gelijkaardige maatregelen die wereldwijd worden
genomen om de economische crisis aan te pakken, bieden de kans om de nodige
investeringen in koolstofarme technologie te bevorderen en tegelijkertijd groei,
innovatie en werkgelegenheid te stimuleren. Er zijn echter verdere oplossingen
voor de financieringsproblemen nodig om in Kopenhagen een overeenkomst te kunnen
bereiken. De mededeling van vandaag levert een belangrijke bijdrage daaraan door
een uitgebreid pakket voorstellen te doen voor meer financiering en
investeringen."
Doelstelling van Kopenhagen
De doelstelling van de EU is de opwarming van de aarde te beperken tot
2°C boven de pre-industriële temperatuur, aangezien er sterke
wetenschappelijke aanwijzingen zijn dat de klimaatverandering boven deze grens
gevaarlijk wordt.
De overeenkomst in Kopenhagen moet zowel leiden tot wereldwijde
doelstellingen om de uitstoot te beperken als landen in staat stellen zich beter
aan te passen aan de klimaatverandering. De
mededeling[1] bevat concrete
voorstellen om deze doelstellingen te bereiken.
Doelstellingen en acties
Om onder de 2°C-grens te blijven, moet de wereldwijde uitstoot zijn
hoogtepunt bereiken vóór 2020 en vervolgens tegen 2050 worden
gehalveerd tot 50% van de uitstoot in 1990. Dit vereist actie van zowel de
industrielanden als de ontwikkelingslanden.
De industrielanden moeten het voortouw nemen en hun gezamenlijke
uitstoot tegen 2020 verminderen met 30% van de uitstoot in 1990. De EU heeft
maatregelen genomen om haar eigen uitstoot met 20% te verminderen (IP/08/1998).
De mededeling stelt specifieke parameters voor om ervoor te zorgen dat nationale
doelstellingen een vergelijkbare inspanning opleggen. Alle OESO-landen en
EU-landen, kandidaat-lidstaten en mogelijke kandidaat-lidstaten zouden
uitstootdoelstellingen moeten vastleggen.
De ontwikkelingslanden, met uitzondering van de armste landen, moeten
tegen 2020 de groei van hun gezamenlijke uitstoot beperken tot 15-30% onder het
huidige niveau. Dit moet een snelle vermindering van de uitstoot door tropische
ontbossing omvatten (IP/08/1543).
Deze landen moeten zich ertoe verplichten om tegen 2011 koolstofarme
ontwikkelingsstrategieën aan te nemen in alle sectoren die voor de meeste
uitstoot zorgen. Een nieuw internationaal mechanisme zal deze strategieën
beoordelen en voorgestelde acties van gepaste externe steun voorzien.
Financiering van koolstofarme ontwikkeling
Om de uitstoot te beperken moet volgens onafhankelijke schattingen de
aanvullende wereldwijde investering in 2020 wellicht stijgen tot 175 miljard
euro per jaar. Meer dan de helft hiervan is nodig voor ontwikkelingslanden. Tot
2020 zullen de kosten van de vele acties in deze landen laag zijn, of zelfs
voordeel opleveren, en moeten ze door het land zelf worden gedragen.
Internationale financiële steun voor acties waarvoor de nationale begroting
van het land te kort schiet moet komen van bronnen zoals overheidsfondsen en
internationale mechanismen voor koolstofkreditering.
De overeenkomst van Kopenhagen moet de landen ook een kader bieden om hen te
helpen zich aan te passen aan onontkoombare klimaatverandering. Van alle
industrie- en ontwikkelingslanden moet worden geëist dat zij nationale
aanpassingsstrategieën opstellen. Steun voor aanpassing moet worden gegeven
aan de meest kwetsbare van de minst ontwikkelde landen en kleine eilandstaten in
ontwikkeling.
De EU moet op zoek gaan naar innovatieve bronnen voor internationale
financiering op basis van het beginsel dat de vervuiler betaalt en de
financiële draagkracht. De EU-lidstaten kunnen ook een deel van hun
toekomstige opbrengsten uit de veiling van emissierechten in het kader van de
Europese regeling voor emissiehandel gebruiken om ontwikkelingslanden te
steunen.
De EU moet tegen 2015 een OESO-wijde koolstofmarkt trachten uit te
bouwen door de Europese emissiehandelsregeling te koppelen aan andere
"cap-and-trade"-regelingen om fondsen in te zamelen voor de beperking en de
aanpak van de klimaatverandering. Met het oog op de uitbouw van een wereldwijde
koolstofmarkt moet de markt worden verruimd en tegen 2020 de grote opkomende
economieën omvatten.
Het mechanisme voor schone ontwikkeling van het Kyoto-Protocol moet worden
hervormd. Voor gevorderde ontwikkelingslanden en sterk concurrerende economische
sectoren moet dit mechanisme stapsgewijs worden vervangen door een sectoraal
krediteringsmechanisme en "cap-and-trade"-regelingen.
De volgende stappen
De mededeling is gericht aan de Raad, het Parlement en de raadgevende organen
van de EU.  De Europese Raad zal naar verwacht in maart reageren.
Zie ook MEMO/09/34
Verdere informatie
http://ec.europa.eu/environment/climat/future_action.htm
[1] Naar een alomvattende
overeenkomst in Kopenhagen COM (2009)39.
