IP/09/845 Brussel, 28 mei 2009 Tastbare voordelen voor de burger in Europa: resultaten van de Commissie 2004-2009 De Europese Commissie heeft vandaag met het oog op de verkiezingen voor het Europees Parlement de resultaten gepresenteerd van haar werkzaamheden. De Europese Commissie heeft ervoor gezorgd dat de herenigde Europese Unie zich kan inzetten voor de burger en heeft de Unie van 27 lidstaten meer stabiliteit en welvaart gebracht. Zij heeft doortastend gereageerd op de financiële en economische crisis. Zij heeft een geïntegreerde aanpak ontwikkeld voor de strijd tegen klimaatverandering en het veiligstellen van de energievoorziening. De Commissie heeft gewerkt aan een vorm van mondialisering die niemand uitsluit, die beter gereguleerd is en die gebaseerd is op de Europese waarden.  Commissievoorzitter José Manuel Barroso: " Deze Commissie, de eerste van de uitgebreide Unie van 27 lidstaten, stond voor enkele van de grootste uitdagingen waarvoor de Europese Unie ooit heeft gestaan, in een tijd ook van grote economische en sociale verandering. De resultaten van deze Commissie getuigen ervan dat wij hebben vastgehouden aan de kernwaarden en -doelstellingen die de Unie zo succesvol maken, en zullen een aanzienlijke bijdrage vormen tot de verdere ontwikkeling van het Europese project.  Ik ben bijzonder tevreden met onze respons op de economische en financiële crisis, onze ambitieuze agenda voor de bestrijding van klimaatverandering en met de totstandkoming van een echt Europees energiebeleid. Europa neemt momenteel het voortouw bij het geven van gestalte aan de mondialisering op basis van Europese waarden en bij het bevorderen van zijn belangen overal ter wereld. Het is nu het moment voor de Europese burgers om hun ideeën voor de toekomst tot uitdrukking te brengen bij de verkiezingen voor het Europees Parlement. Ik doe een beroep op de Europese burgers om gebruik te maken van hun democratisch recht."  De precieze resultaten worden toegelicht in een uitgebreid document dat vandaag wordt gepubliceerd en in alle officiële EU-talen beschikbaar is. De Commissie-Barroso heeft de afgelopen vijf jaar gewerkt aan haar geloofwaardigheid bij de burger, economische actoren, lidstaten en Europees Parlement. Zij heeft de nodige voorstellen gedaan voor ambitieuze, maar ook realistische initiatieven en ervoor gezorgd dat die resultaat opleveren. Zij heeft dat allemaal gedaan in tijden van institutionele verandering en economische crisis. Er is belangrijke nieuwe wetgeving tot stand gekomen die de dienstverlening aan de burger voorop stelt in de interne markt. Zo hebben passagiers meer rechten gekregen in het vervoer, is mobiel bellen goedkoper geworden en is het gemakkelijker geworden om grensoverschrijdende betalingen te verrichten. Tegelijkertijd heeft de Commissie, met haar voorstellen om bijna 10% van de overbodige wetgeving te schrappen, de wetgeving van de EU vereenvoudigd en zijn de administratieve lasten voor het bedrijfsleven verminderd, zeker voor het MKB. Dankzij de focus van de Commissie op groei en werkgelegenheid in de hernieuwde Lissabonstrategie en het herziene stabiliteits- en groeipact is Europa beter in staat de huidige economische, financiële en werkgelegenheidscrisis het hoofd te bieden. De Commissie was de eerste internationale instelling die een geloofwaardig herstelplan presenteerde. Ook heeft zij de aanzet gegeven tot de respons op probleemactiva, herkapitalisering, staatssteun en maatregelen om in specifieke sectoren, zoals de auto-industrie, het accent te verleggen van redding naar herstel. De Commissie leidt de tegenaanval op G20- en Europees niveau aan de hand van de aanbevelingen van het rapport-de Larosière. De Commissie-Barroso was de drijvende kracht achter de accentverschuiving in de Europese aanpak van klimaatverandering en energie. Met het ambitieuze pakket wetgevingsmaatregelen van de Commissie-Barroso heeft Europa laten zien dat het bereid is het voortouw te nemen en dit te blijven doen in de aanloop naar de conferentie van Kopenhagen over klimaatverandering. Zij ziet erop toe dat kortetermijnmaatregelen, als respons op de economische crisis, volledig aansluiten bij onze doelstellingen op langere termijn. De Europese Commissie heeft hard gewerkt om wereldwijd de omstandigheden te verbeteren voor de bestrijding van armoede, de aanpak van mondiale gezondheidsproblemen, migratie en veiligheidsvraagstukken. Zij heeft haar invloed laten gelden bij de crisissen in Georgië, het Midden-Oosten en Afrika. Tegelijkertijd heeft de EU geïnvesteerd in regionale stabiliteit in de buurlanden, en is zij krachtige en ambitieuze partnerschappen aangegaan met andere wereldmachten om de Europese belangen en de Europese waarden te beschermen. Er moet nog veel gebeuren. De Doha-handelsronde moet nog worden afgesloten. Diverse voorstellen om de financiële markten te hervormen, de werkgelegenheid te stimuleren en andere dringende problemen aan te pakken, zijn door de Commissie op tafel gelegd, maar moeten nog definitief worden goedgekeurd door de EU. De Commissie blijft haar aandacht richten op de aanpak van de effecten van deze economische crisis, maar moet ook zorgen dat de Unie hieruit sterker tevoorschijn komt. Zij zal zich blijven richten op ratificatie van het Verdrag van Lissabon. Dit biedt de Unie meer kansen om actief te zijn. De Commissie-Barroso heeft het initiatief genomen met haar voorstellen voor oplossingen voor de problemen van vandaag. Het economisch herstelplan, de strijd tegen klimaatverandering, de veiligheid van de energievoorziening, het Fonds voor de aanpassing aan de mondialisering, de Voedselfaciliteit voor ontwikkeling van 1 miljard EUR, het Europees Instituut voor Technologie, 5 miljard EUR voor energieprojecten, breedband voor plattelandsgemeenschappen en het pact inzake migratie – stuk voor stuk initiatieven van de Commissie. De Commissie heeft laten zien dat de EU kan functioneren met 27 lidstaten, een leidende rol kan spelen in het debat en resultaten kan boeken. De Commissie neemt continu het voortouw om de Europese agenda vooruit te helpen. Zij bewerkstelligt de consensus van de 27 lidstaten, bij elke bijeenkomst van de Europese Raad, in goede en slechte tijden. Dat is de blijvende bijdrage van deze Commissie. Achtergrond De Commissie-Barroso is op 22 november 2004 aan het werk gegaan. Het mandaat van deze Commissie verstrijkt op 31 oktober 2009. De afgelopen viereneenhalf jaar heeft de Commissie ambitieuze wetgevingsvoorstellen aangenomen. Sinds begin 2005 hebben het Europees Parlement en de Raad in het kader van de medebeslissingsprocedure overeenstemming bereikt over 470 voorstellen. Meer details over de resultaten van de Commissie op specifieke beleidsterreinen kunnen worden verkregen bij de kabinetten van de verschillende Commissieleden. Het document waarin de resultaten van de Commissie worden toegelicht is te vinden op:    http://ec.europa.eu/commission_barroso/president/priorities/bilan/index_en.htm
