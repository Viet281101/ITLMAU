IP/09/1516 Brussel, 14 oktober 2009  Kosovo * – Op weg naar de Europese Unie De Europese Commissie luidt vandaag een nieuwe fase in voor de betrekkingen van de EU met Kosovo. In haar mededeling “Kosovo – Op weg naar de Europese Unie” stelt de Commissie voor een begin te maken met de werkzaamheden die moeten leiden tot visumvrij reizen voor Kosovaarse burgers en de voorbereidingen voor een breed handelsakkoord, zodra Kosovo aan de vereisten daarvoor voldoet. Eurocommissaris voor uitbreiding Olli Rehn: “Het besluit van vandaag betekent een nieuwe fase. We stellen een aantal praktische maatregelen voor om het leven van alle Kosovaarse burgers te vergemakkelijken. Die maatregelen laten de Kosovaren zien dat toenadering tot de EU geen abstractie is, maar reële en tastbare voordelen voor iedereen oplevert. We vragen nu alle lidstaten van de EU met ons voorstel in te stemmen, zodat Kosovo mee kan gaan met de ontwikkelingen in de rest van de westelijke Balkan.” Dit initiatief maakt deel van de uitbreidingsstrategie van de Commissie voor 2009, net als het voortgangsverslag over Kosovo voor 2009. In november vorig jaar waren de EU-lidstaten positief over het voorstel van de Commissie om te onderzoeken hoe de EU Kosovo kan helpen zich politiek en sociaaleconomisch te ontwikkelen in de algemene context van het EU-perspectief van Kosovo. Nu brengt de Commissie de belangrijkste beleidsgebieden onder de aandacht die Kosovo de komende paar jaar moet aanpakken, en onderzoekt zij hoe de EU daarbij kan helpen. De mededeling sluit af met een aantal beleidsaanbevelingen. De Commissie stelt voor te beginnen met de voorbereidingen voor versoepeling van de visumvoorwaarden voor Kosovaarse burgers. Zij stelt ook voor te werken aan de handelsbetrekkingen met Kosovo. Zij wil onderzoeken hoe Kosovo kan deelnemen aan een aantal EG-programma’s en betrokken kan worden bij initiatieven op gebieden als werkgelegenheid, ondernemingen en onderwijs. Ook stelt de Commissie voor dat de EU de politieke dialoog met Kosovo intensiveert en de financiële bijstand aan Kosovo uitbreidt tot grensoverschrijdende samenwerking. De maatregelen zullen geleidelijk worden ingevoerd en afhangen van de vorderingen van Kosovo. De Commissie wil met haar voorstellen niet vooruitlopen op de standpuntbepaling van de EU-lidstaten over de status van Kosovo.  * Volgens Resolutie 1244/99 van de VN-Veiligheidsraad
