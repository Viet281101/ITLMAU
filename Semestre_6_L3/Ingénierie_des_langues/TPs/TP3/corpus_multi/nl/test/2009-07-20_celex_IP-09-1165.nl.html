IP/09/ 1165   Brussel, 20 juli 2009 Miguel Induráin steekt handje toe bij keuze van beste ontwerpen voor nieuw biologisch logo van de EU Op 20 juli 2009 betuigde de wielerlegende Miguel Induráin zijn steun aan de wedstrijd voor het biologisch logo van de EU. De Europese Commissie tekende voor de organisatie van de competitie. Induráin won de Tour de France vijf keer op rij en stond twee keer op het hoogste trapje in de eindstand van de Giro d’Italia. De renner ontmoette op 20 juli de jury van de logowedstrijd om samen de beste ontwerpen voor dit pan‑Europese evenement te selecteren. Induráin heeft als zoon van een landbouwer zijn kennis over voedzaam eten continu uitgebreid en geleerd hoe deze kennis in de praktijk moet worden toegepast. Zijn instelling als atleet en zijn scherp gevoel voor gezonde voeding waren voor de jury van onschatbare waarde toen het erop aankwam te beslissen welke logo's de kenmerken van biologische voeding het best weergaven en zullen worden geselecteerd voor de slotfase van de wedstrijd.  Medejuryleden in deze selectie waren experts uit de biologische landbouw en productie en internationaal gerenommeerde ontwerpdeskundigen. De prominentste juryleden zijn creatief directeur en managingpartner Erik Spiekermann (Duitsland), Riitta Brusila-Räsänen , professor grafisch ontwerp van de universiteit van Lapland / Finland, Szymon Skrzypczak , een bekroond jong ontwerper uit Polen, Elisabeth Mercier , directeur van Agence BIO (Frankrijk), Urs Niggli , directeur van het onderzoeksinstituut voor biologische landbouw (FiBL – Zwitserland), Tom Václavík , expert marketing van biologische producten en voorzitter van de internationale vereniging van kleinhandelaars in bioproducten (Tsjechië), en Craig Sams , voorzitter van de Soil Association (Verenigd Koninkrijk). Rob Vermeulen , voormalig voorzitter van de Pan-European Brand Design Association , zit de wedstrijdjury voor.  Het Europese publiek zal uit de beste ontwerpen de uiteindelijke winnaar kunnen kiezen.  De geselecteerde ontwerpen worden tegen het eind van het jaar bekendgemaakt op   http://ec.europa.eu/agriculture/organic/logo/index_nl.htm   . Elke burger van de EU kan deelnemen aan de selectie van het winnende logo.  Vanaf juli 2010 zal het nieuwe logo op alle biologische producten in de hele EU prijken.  Het nieuwe logo zal in tegenstelling tot het oude dat op vrijwillige basis werd gebruikt, verplicht moeten worden aangebracht op alle voorverpakte biologische producten van oorsprong uit de 27 lidstaten. Het nieuwe logo zal de Europese consument sterken in zijn vertrouwen dat wat hij koopt wel degelijk van biologische oorsprong is en voldoet aan een kwaliteitsnorm die in de hele Europese Unie uniform wordt toegepast.
