IP/09/718
Brussel, 7 mei 2009EU-werkgelegenheidstop bereikt
overeenstemming over de aanpak van de toenemende werkloosheidDe EU heeft vandaag in Praag een speciale
topconferentie gehouden over het aanpakken van de gevolgen van de economische
crisis voor de werkgelegenheid in Europa. De Troika-voorzitters (de Tsjechische,
Zweedse en Spaanse regering) hebben samen met de Europese Commissie, de
werkgevers en de vakbonden hun ideeën over het aan het werk houden of aan
een nieuwe baan helpen van mensen op tafel gelegd en gecombineerd. Op de
conferentie werden tien acties ter bestrijding van werkloosheid en voor het
creëren van nieuwe banen geformuleerd. De Commissie zal voortbouwen op de
discussies van vandaag bij het formuleren van haar input voor de Europese Raad
van 18-19 juni.
Commissievoorzitter Barroso verklaarde: "Deze EU-werkgelegenheidstop is een
belangrijke stap op weg naar meer en beter gecoördineerde actie op het
terrein van de werkgelegenheid. We kunnen niet voorkomen dat deze crisis
werkloosheid veroorzaakt. Maar door onmiddellijk optreden kan het banenverlies
beperkt worden, en kunnen miljoenen mensen geholpen worden nieuwe en betere
banen te vinden. Nu handelen betekent ook de weg effenen voor duurzaam herstel.
De actie van de EU inzake werkgelegenheid is niet met de top van vandaag
begonnen en eindigt daar ook niet mee. Maar deze top laat de Europese burgers
zien dat we willen dat werkgelegenheid doelstelling nummer één is. Ik
doe een beroep op alle lidstaten om samen te werken zodat zo snel mogelijk
concrete actie ondernomen kan worden op het gebied van de werkgelegenheid."
Vladimír Špidla, EU-commissaris voor werkgelegenheid, voegde
daaraan toe: "Mensen zijn onze eerste prioriteit in deze crisis – mensen
aan het werk te houden of zo snel mogelijk aan nieuw werk te helpen. We moeten
alle instrumenten waarover we beschikken gebruiken om de gevolgen van de crisis
voor de reële economie, en met name voor mensen en hun middelen van
bestaan, te beperken.
Deze top was een belangrijke stap bij het bepalen hoe de werkloosheid het
beste aangepakt en nieuwe banen het beste gecreëerd kunnen worden. Onze
strategie moet gebaseerd zijn op een intensieve sociale dialoog, gezamenlijk
optreden en het creëren van een synergie tussen het sociale en het
economische beleid. Het moet mogelijk zijn onze centrale sociale waarden te
handhaven zonder afbreuk te doen aan het concurrentievermogen van de interne
markt."
Onder de deelnemers aan de conferentie bestond een brede consensus over de te
volgen weg. Men is overeengekomen dat de centrale boodschap moet zijn dat
toekomstige acties op het terrein van de werkgelegenheid gebaseerd dienen te
zijn op een aantal grondbeginselen en gericht moeten zijn op het in stand houden
van bestaande werkgelegenheid en het creëren van nieuwe banen, het
verbeteren van de toegang tot de arbeidsmarkt, met name voor jongeren, en van de
kennis en vaardigheden van werknemers, het beantwoorden aan de behoeften van de
arbeidsmarkt en het bevorderen van mobiliteit. Tien concrete acties, die zowel
uitdagingen op de korte termijn als op de langere termijn betreffen, worden
voorgesteld die op nationaal en Europees niveau zouden moeten worden uitgevoerd
in samenwerking met de sociale partners:1. Zo veel mogelijk mensen aan het werk houden in duurzame banen, met
tijdelijke werktijdverkorting in combinatie met omscholing, en met
overheidssteun (onder andere van het Europees Sociaal Fonds).
2. Ondernemerschap en het creëren van nieuwe banen aanmoedigen, bv.
door de bijkomende arbeidskosten te verlagen en door flexizekerheid.
3. De efficiëntie van nationale arbeidsbemiddelingsdiensten verhogen
door het aanbieden van intensieve begeleiding, opleidingen en werk zoeken in de
eerste weken van werkloosheid, met name voor jonge werklozen.
4. De aantallen leerling- en stageplaatsen van goede kwaliteit aanzienlijk
verhogen tegen het einde van 2009.
5. Meer inclusieve arbeidsmarkten bevorderen, door te zorgen voor sterkere
prikkels om werk te aanvaarden, effectief actief arbeidsmarktbeleid, en
modernisering van de stelsels van sociale bescherming die ook leiden tot betere
integratie van kansarme groepen, met inbegrip van gehandicapten, laagopgeleiden
en migranten.
6. Vaardigheden opwaarderen op alle niveaus met een leven lang leren, en met
name schoolverlaters de noodzakelijke vaardigheden meegeven om een baan te
vinden.
7. Gebruikmaken van arbeidsmobiliteit om het aanbod van en de vraag naar
arbeid optimaal op elkaar af te stemmen.
8. Mogelijkheden voor nieuwe banen en nieuwe behoeften aan vaardigheden
identificeren, en de toekomstige behoeften aan vaardigheden beter inschatten om
de juiste opleidingen te kunnen aanbieden.
9. Werklozen en jongeren helpen een eigen bedrijf op te zetten, bv. door
ondersteunende opleidingen en startkapitaal aan te bieden, of door gunstige
fiscale regelingen voor start-ups.
10. Anticiperen op en managen van herstructureringen, door van elkaar leren
en het uitwisselen van goede praktijken.Ook de vraag hoe nationale
actie en actie op Europees niveau elkaar het beste kunnen aanvullen, is
besproken, en hoe optimaal gebruikgemaakt kan worden van EU-instrumenten en
-middelen zoals het Europees Sociaal Fonds en het Europees Fonds voor aanpassing
aan de globalisering. Beide fondsen zijn onlangs aangepast om de effectiviteit
ervan in perioden van crisis te maximaliseren.
Ter voorbereiding op deze top heeft de Europese Commissie een reeks workshops
georganiseerd met het huidige en toekomstige voorzitterschap van de EU (te
Madrid op 15 april, te Stockholm op 20 april, en te Praag op 27 april).
Daarnaast is er op 5 mei te Brussel een speciaal debat georganiseerd in het
Europees Parlement. Dit raadplegingsproces heeft geleid tot input van een grote
verscheidenheid van stakeholders, waaronder de sociale partners op alle niveaus,
vertegenwoordigers van verschillende instellingen van de EU, lidstaten, openbare
arbeidsbemiddelingsdiensten, de universitaire wereld en de maatschappelijke
organisaties.
Voor meer informatie 
Voornaamste boodschappen van de Werkgelegenheidstop:
http://ec.europa.eu/social/main.jsp?catId=88&amp;langId=en&amp;eventsId=173&amp;furtherEvents=yesConsolidated
report from the preparatory workshops
http://ec.europa.eu/social/BlobServlet?docId=2623&amp;langId=en
MEMO/09/223
Werkgelegenheidstop
De crisiswebsite van voorzitter Barroso:
http://ec.europa.eu/commission_barroso/president/focus/credit_crunch/index_en.htm
De website van DG Werkgelegenheid / Commissaris Špidla over de sociale
gevolgen van de crisis:
http://ec.europa.eu/social/main.jsp?langId=en&amp;catId=736
Infoclip: I-061271
Economische recessie: Werkgelegenheid 
IP/09/703:
De weg naar herstel: het cohesiebeleid zal Europa helpen een uitweg uit de
crisis te vinden, zeggen de commissarissen Hübner en Špidla 
MEMO/09/221:
Herziening van het Europees Fonds voor aanpassing aan de globalisering (EGF)
