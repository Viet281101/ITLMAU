IP/09/506
Brussel, 31 maart 2009EU-merkenbescherming wordt veel goedkoper en
toegankelijkerDe Europese Commissie en de EU-lidstaten hebben
besloten de taksen die aan het BHIM (Bureau voor harmonisatie binnen de interne
markt, gevestigd in Alicante, Spanje), het communautair bureau verantwoordelijk
voor de verlening van EU-brede merkrechten, moeten worden betaald, verder te
verlagen en de inschrijvingsprocedure te vereenvoudigen. Deze maatregel, die
volgt na een eerste verlaging in 2005 (IP/05/1289)
en die op 1 mei 2009 in werking zal treden, zal merkenbescherming veel goedkoper
en toegankelijker maken voor ondernemingen die op de Europese interne markt
actief zijn. Dankzij de maatregel zullen zij immers 60 miljoen EUR per jaar
minder moeten betalen.
De heer Charlie McCreevy, het Commissielid bevoegd voor interne markt en
diensten, heeft in dit verband het volgende verklaard: "Dit is goed nieuws
voor het Europese bedrijfsleven. Dankzij de forse verlaging van de taksen en de
vereenvoudiging van de inschrijvingsprocedure zal de toegang tot EU-brede
merkenbescherming immers veel betaalbaarder en gemakkelijker worden. Dit zal het
ondernemerschap bevorderen en de economische activiteit stimuleren, hetgeen in
deze tijden van economische crisis van cruciaal belang is. Deze verbeteringen
zullen vooral ten goede komen aan kleine en middelgrote ondernemingen, waarvoor
de kosten en de procedure voor het verwerven van een dergelijke bescherming vaak
een zware last betekenen." De heer Wubbo de Boer, de president van het BHIM,
heeft ter zake het volgende verklaard: "Voor een kleine onderneming betekent
de bescherming van haar merk op Gemeenschapsniveau dat haar toekomstige recht op
vrije toegang van haar goederen en diensten tot de Europese interne markt wordt
veiliggesteld. Voor grotere ondernemingen is merkenbescherming een essentieel
instrument om op internationaal niveau zaken te doen."
De verlaging van de taksen en de vereenvoudiging van de procedure komen er in
wezen op neer dat het bedrag van de taks voor de inschrijving van een
Gemeenschapsmerk op nul wordt vastgesteld. Ondernemingen zullen derhalve alleen
nog een taks voor de indiening van een aanvrage verschuldigd zijn, maar geen
afzonderlijke inschrijvingstaks meer hoeven te betalen. Dit zal tot gevolg
hebben dat ook de tijd die de verwerking van de inschrijving van een
Gemeenschapsmerk in beslag neemt, aanzienlijk korter zal worden.
In de praktijk betekent dit dat ondernemingen in de toekomst niet langer een
bedrag van 1 750 EUR voor de aanvraag en inschrijving van een
Gemeenschapsmerk zullen moeten betalen, maar alleen nog een taks van
1 050 EUR voor de indiening van een aanvrage. Ondernemingen die hun
aanvrage via internet indienen, zullen van een nog grotere korting kunnen
profiteren en een taks van slechts 900 EUR moeten betalen in plaats van het
momenteel verschuldigde totaalbedrag van 1 600 EUR.
Als gevolg van deze taksverlagingen zullen ondernemingen in de toekomst 40%
minder betalen voor het verkrijgen van een Gemeenschapsmerk – en zelfs 44%
minder wanneer zij hun aanvrage langs elektronische weg indienen.
Voorts zal de individuele taks voor de aanvraag en inschrijving van een
internationaal merk waarin de Europese Gemeenschap krachtens het Protocol van
Madrid wordt aangewezen, worden verlaagd van 1 450 EUR tot
870 EUR, hetgeen eveneens neerkomt op een vermindering met 40%.
Achtergrond
Het BHIM is in 1994 opgericht door de Raad van Ministers. Sinds het BHIM in
1996 met zijn werkzaamheden is begonnen, is de vraag naar Gemeenschapsmerken
gestaag toegenomen, waarbij zich af en toe zelfs zeer sterke stijgingen
voordeden. In totaal heeft het BHIM tot dusver meer dan 500 000 merken
ingeschreven namens honderdduizenden ondernemingen uit de gehele wereld.
Aangezien het BHIM een zichzelf bedruipend bureau van de EU is, zijn de middelen
waarover het beschikt volledig afkomstig van de taksen die worden betaald door
de ondernemingen die van zijn diensten gebruikmaken. Het bureau ontvangt
derhalve geen subsidies of financiële steun van de EU-belastingbetalers.
Als non-profitorganisatie moet het BHIM een sluitende begroting hebben.
De afgelopen paar jaar heeft het BHIM met succes een ambitieus programma ten
uitvoer gelegd waarmee werd beoogd een productiviteits- en
efficiëntieverhoging te realiseren. Tegelijkertijd werd een dienstverlening
van een zodanige kwaliteit aangeboden dat steeds meer gebruikers er een beroep
op gingen doen. Ondanks de tariefverlaging in 2005 heeft het BHIM recentelijk
dan ook een zeer grote kasreserve opgebouwd.
Als gevolg hiervan kan het BHIM in een betere dienstverlening (met name via
internet) en kortere reactietijden blijven investeren en tegelijkertijd de
vruchten van zijn efficiëntiewinsten delen met het gehele bedrijfsleven, en
met name met het midden- en kleinbedrijf, waarvoor het opbrengen van de kosten
van de bescherming en handhaving van intellectuele-eigendomsrechten vaak een
hele uitdaging betekent.
Over deze verdere forse verlaging van de taksen is uitgebreid van gedachten
gewisseld met de lidstaten. De verlaging moet worden gezien als een eerste
onderdeel van een breder maatregelenpakket dat erop gericht is de BHIM-begroting
in de toekomst beter in evenwicht te houden en waarover de lidstaten in
september 2008 tijdens een gezamenlijke vergadering van de Raad van Bestuur
en het Begrotingscomité van het BHIM overeenstemming hebben bereikt.
Meer informatie is te vinden op:
http://ec.europa.eu/internal_market/indprop/tm/index_en.htmhttp://oami.europa.eu
