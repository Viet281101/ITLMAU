IP/09/300
Brussel, 20 februari 2009EU vijf jaar na de uitbreiding: blijvende
voordelen voor de burger en betere mogelijkheden voor Europa om huidige crisis
aan te pakkenDe recente uitbreidingen van de Europese Unie zijn
een mijlpaal geweest in de Europese eenwording en hebben de burgers in de gehele
Unie blijvende voordelen opgeleverd. Economisch gezien heeft de uitbreiding in
de nieuwe lidstaten geleid tot een stijging van de levensstandaard. Voor de oude
lidstaten ontstonden nieuwe export- en investeringsmogelijkheden. Ook de
democratie, stabiliteit en veiligheid op ons continent hebben er baat bij gehad.
Een grotere EU legt meer gewicht in de schaal bij de aanpak van mondiale
problemen als klimaatverandering of de vormgeving van het economische bestel in
de wereld. Vijf jaar later is de EU er echter niet alleen groter, maar ook
sterker, dynamischer en cultureel rijker op geworden. Onder de huidige moeilijke
mondiale omstandigheden is het vooral zaak om protectionistische neigingen te
onderdrukken omdat deze de enorme voordelen die een interne markt zonder grenzen
de 500 miljoen EU-inwoners heeft opgeleverd, teniet kunnen doen.
De uitbreidingen van 2004 en 2007 waren een historische stap. Er kwam een
eind aan de deling van Europa, de democratie kreeg een stevigere basis en alle
EU-landen voeren er economisch wel bij omdat het concurrentievermogen, de
economische groei en de werkgelegenheid toenamen. Dit is onmiskenbaar een groot
succes. Daarover mag de crisis geen schaduw werpen. Samen kunnen we een
oplossing vinden voor mondiale problemen als klimaatverandering, en kunnen we
vorm geven aan een nieuwe internationale financiële orde. Als we verdeeld
zijn, zullen we niets bereiken, aldus Joaquín Almunia, Commissaris voor
economische en monetaire zaken.
En Commissaris voor uitbreiding Olli Rehn: De uitbreiding heeft tot
stabiliteit geleid en is een drijvende kracht achter de democratie en de
rechtstaat in Europa gebleken. Economisch hebben zowel de nieuwe als de oude
lidstaten als de EU als geheel van deze ontwikkelingen geprofiteerd. Met de
uitbreiding is één groot gebied met bijna 500 miljoen inwoners
ontstaan waarin vrede en voorspoed heersen. Tegelijk is onze invloed wereldwijd
toegenomen.
Vijf jaar geleden traden tien nieuwe lidstaten uit Midden- en
Oost-Europa[1][1] tot de EU
toe. Daarmee kwam een eind aan decennia van verdeeldheid als gevolg van de Koude
Oorlog. Twee andere landen, Bulgarije en Roemenië, volgden in 2007. Uit een
mededeling over de EU vijf jaar na de uitbreiding blijkt dat de uitbreiding
beide zijden enorm economisch voordeel heeft opgeleverd.
De uitgebreide EU is nu het grootste economisch geïntegreerde gebied in
de wereld. Zij is goed voor meer dan 30% van het mondiale bbp en meer dan 17%
van de wereldhandel. Daardoor kan de EU op mondiaal niveau een doorslaggevende
rol spelen en haar stem laten horen als het erom gaat het mondialiseringsproces
te sturen en de burgers daarvan te laten profiteren.
In de nieuwe lidstaten is het inkomen per hoofd van de bevolking gestegen van
40% van het gemiddelde van de oude lidstaten in 1999 naar 52% in 2008. In de
periode 2004-2008 bedroeg de gemiddelde groei 5,5%, tegen 3,5% in de periode
1999-2003. Dit is echter niet ten koste gegaan van de oude lidstaten: daar
bedroeg de groei in de periode 2004-2008 2,2% per jaar, evenveel als in de
periode 1999-2003.
Ook ontstonden nieuwe handelsmogelijkheden. In 2007 is bijna 80% van de
uitvoer van de nieuwe lidstaten naar andere EU-landen gegaan. De oude lidstaten
zagen hun verkopen aan de nieuwe lidstaten toenemen tot ongeveer 7,5% van hun
totale uitvoer in 2007, tegen 4¾% tien jaar geleden.
De aanvankelijk zeer hoge werkloosheid is in de nieuwe lidstaten gedaald naar
het niveau van de rest van de EU: circa 7% in 2007. De bezorgdheid in de oude
lidstaten over een massale toestroom van arbeidskrachten is niet terecht
gebleken. In de meeste lidstaten bedraagt het aantal werknemers uit de nieuwe
lidstaten niet meer dan 1% van de binnenlandse beroepsbevolking en konden
tekorten aan arbeidskrachten worden opgevuld. Vaak gaat het om tijdelijke
migratie. Zo is in het VK 50% van de recent aangekomen migranten inmiddels al
weer teruggekeerd naar eigen land.
De huidige mondiale crisis zorgt in alle landen, en dus ook in de EU, voor
problemen. Overal stijgt de werkloosheid.
Een groot, verenigd Europa is evenwel beter in staat om deze en andere
problemen het hoofd te bieden dan de lidstaten ieder voor zich. De EU heeft al
gecoördineerde maatregelen getroffen om het bankwezen te stabiliseren en
het economisch herstel te stimuleren. Bovendien wordt nog gewerkt aan andere
maatregelen om met name de cruciale kredietstroom naar de reële economie
weer op gang te brengen. Dit zou moeten uitmonden in een geleidelijk herstel
vanaf het einde van dit jaar.
De nieuwe lidstaten die momenteel met een diepe economische inzinking te
kampen hebben, ontvangen aanzienlijke steun in het kader van het
EU-cohesiebeleid. Met de zogeheten betalingsbalansfaciliteit kan de EU lidstaten
buiten het eurogebied die tijdelijke steun nodig hebben, te hulp schieten.
De mededingings- en staatssteunregels zullen zorgen voor een gelijk speelveld
voor bedrijven.
Op basis van de Lissabonstrategie voor groei en werkgelegenheid kan worden
vastgesteld welke hervormingen nodig zijn om het groeipotentieel van de Europese
economieën te verhogen en deze bestendiger te maken tegen mondiale
schokken.
Samen met de lidstaten werkt de Commissie momenteel aan een herprogrammering
van het Europees Sociaal Fonds om werkgelegenheid in de oude en de nieuwe
lidstaten te behouden. Ook probeert de Commissie, onder meer middels het
globalisatieaanpassingsfonds, de bredere sociale gevolgen van de crisis te
verzachten.
Het hervormde stabiliteits- en groeipact is een stabiel kader dat de
mogelijkheid biedt om op korte termijn de vraag te stimuleren en banen te
scheppen en op middellange en lange termijn een koers te varen die gericht
blijft op solide en houdbare overheidsfinanciën.
Full Communication and analytical report available on:
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Tsjechië, Cyprus,
Estland, Hongarije, Letland, Litouwen, Malta, Polen, Slowakije en
Slovenië.
