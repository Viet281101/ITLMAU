IP/09/1740   Brussel , 19 november 2009   De Commissie keurt een mededeling goed over de benutting van het potentieel van publiek-private partnerschappen De Commissie heeft een kader vastgesteld ter aanmoediging van het gebruik van publiek-private partnerschappen (PPP's) om te voorzien in de huidige en toekomstige behoefte aan investeringen in openbare diensten, infrastructuur en onderzoek in Europa. Wanneer PPP's naar behoren en in het huidige en toekomstige algemeen belang worden beheerd kunnen zij enorme voordelen bieden. PPP's worden echter nog weinig gebruikt en veel lidstaten hebben nog nauwelijks ervaring met deze vorm van samenwerking. Overeenkomstig het Europees economisch herstelplan wil de Commissie PPP's een nieuwe impuls geven om een veelvuldiger en beter gebruik ervan aan te moedigen, nu innovatieve oplossingen op het gebied van openbare financiering nodig zijn om de krappe begrotingssituatie in de lidstaten het hoofd te bieden. De beslissing om al dan niet gebruik te maken van PPP's blijft uitsluitend een zaak van de nationale autoriteiten. De mededeling besteedt tevens aandacht aan mogelijkheden om de werking van de gezamenlijke technologie-initiatieven (GTI's) - door de EU medegefinancierde PPP's op belangrijke onderzoeksgebieden - te verbeteren (zie  MEMO/07/570 ).  De voorzitter van de Europese Commissie, Jo sé Manuel Barroso, verklaarde: "Met deze mededeling stelt de Commissie een nieuw, omvattend kader voor publiek-private partnerschappen vast. Nu Europa zich herstelt van de economische crisis kunnen publiek-private partnerschappen de openbare autoriteiten helpen werkgelegenheid te scheppen door in de toekomst te blijven investeren, terwijl wij exit-strategieën ten uitvoer leggen om de openbare financiën opnieuw in evenwicht te brengen. Wanneer zij naar behoren worden gepland en uitgevoerd met het algemeen belang op lange termijn voor ogen, kunnen PPP's investeringen in kwalitatief hoogwaardige gezondheidszorg, onderwijs en duurzame vervoersystemen bevorderen. Zij kunnen een instrument zijn om klimaatverandering aan te pakken en energie-efficiëntie te stimuleren. Wij willen dat de openbare autoriteiten vaker en beter gebruik maken van PPP's".  De crisis heeft de openbare financiën in veel lidstaten onder druk gezet, met, vooral nu de fiscale stimuleringsmaatregelen in veel lidstaten zijn afgelopen, potentieel negatieve gevolgen voor de ontwikkeling van nieuwe belangrijke infrastructuur. Zo is alleen al om de verbintenissen van de Europese Commissie inzake het trans-Europese vervoersnetwerk na te komen meer dan 20 miljoen euro aan financiering nodig in de periode 2007-2013. Er zullen aanzienlijke extra middelen nodig zijn om de verbintenissen op het gebied van klimaatverandering en energie na te komen. PPP's bieden de mogelijkheid om particuliere middelen en knowhow te benutten en te combineren met openbare financiering.  EU-financiering via de Structuurfondsen, de Europese Investeringsbank of instrumenten in het kader van het trans-Europese vervoersnetwerk kunnen ertoe bijdragen dat PPP's worden ingezet voor belangrijke investeringen in projecten, zelfs op een moment waarop er minder openbare of particuliere middelen op nationaal niveau beschikbaar zijn.  Het kader voor PPP's is gebaseerd op i) betere coördinatie en verdere versterking en stroomlijning van financieringsinstrumenten voor PPP's op EU-niveau; ii) nauwe samenwerking met de EIB; en iii) versterking van de capaciteit van de openbare sector.  Het in de mededeling beschreven kader omvat de volgende elementen (   http://ec.europa.eu/growthandjobs/index_en.htm   ):   meer financiering voor PPP's door samenwerking met de EIB, door heroriëntatie van bestaande communautaire instrumenten en door de ontwikkeling van garantie-instrumenten voor de financiering van PPP's;   in gevallen waarin sprake is van EU-financiering, betere regels en procedures om te zorgen voor eerlijke concurrentievoorwaarden tussen volledig door de overheid beheerde projecten en in het kader van PPP's beheerde projecten;   een doeltreffender kader voor innovatie, waartoe ook de mogelijkheid voor de EU behoort om deel te nemen in privaatrechtelijke organen en rechtstreeks in specifieke projecten te investeren;   de voorbereiding van een EU-wetsinstrument inzake concessies, op basis van de lopende werkzaamheden inzake de effectbeoordeling;   een betere verspreiding van informatie en uitwisseling van beste praktijken waaronder de oprichting van een nieuwe PPP-werkgroep waarin belanghebbenden hun bezwaren en ideeën op het gebied van PPP's kunnen uitwisselen.    Gezamenlijke technologie-initiatieven ( GTI's) zijn een nieuwe manier om publiek-private partnerschappen voor onderzoek op Europees niveau tot stand te brengen. Deze GTI's worden gedeeltelijk met EU-begrotingsmiddelen gefinancierd en brengen openbare en particuliere belangen samen in een nieuwe uitvoeringsstructuur. Tot dusverre zijn op vijf gebieden GTI's opgericht: innovatieve geneesmiddelen, luchtvaart, brandstofcellen en waterstof, nano-elektronika en ingebedde computersystemen; de hiervoor uitgetrokken begrotingsmiddelen lopen uiteen van 1 tot 3 miljard euro.
