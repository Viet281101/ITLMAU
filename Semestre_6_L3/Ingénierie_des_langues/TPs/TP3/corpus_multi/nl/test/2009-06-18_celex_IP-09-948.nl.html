IP/09/948 Brussel, 18 juni 2009     Ouderschapsverlof: de Europese sociale partners ondertekenen de herziene raamovereenkomst  Bij de nieuwe raamovereenkomst tussen de Europese sociale partners wordt de duur van het ouderschapsverlof verlengd van drie naar vier maanden per ouder. De regeling geldt voor alle werknemers, ongeacht het soort arbeidsovereenkomst. De nieuwe raamovereenkomst is het resultaat van zes maanden van onderhandelingen tussen de sociale partners en weerspiegelt de veranderingen in de samenleving en op de arbeidsmarkt sinds de ondertekening van de eerste raamovereenkomst inzake ouderschapsverlof in 1995. Vladimír Špidla, Europees commissaris voor Werkgelegenheid, sociale zaken en gelijke kansen, was vanmorgen aanwezig bij de officiële ondertekening.   "Deze overeenkomst is het bewijs dat het Europees sociaal partnerschap werkt en concrete resultaten oplevert voor de werknemers en ondernemingen in Europa",  onderstreepte Vladimír Špidla, Europees commissaris voor Werkgelegenheid, sociale zaken en gelijke kansen.  "Deze overeenkomst is een concrete aanpak van een van de prioritaire doelstellingen inzake de gelijkheid van mannen en vrouwen en geeft blijk van de bereidheid om oplossingen te vinden om het evenwicht tussen gezins- en beroepsleven te verbeteren, rekening houdend met de diversiteit van de nationale regelgevingen, praktijken en tradities"   .    De nieuwe raamovereenkomst inzake ouderschapsverlof werd vanmorgen ondertekend door de Europese sociale partners: EVV, BUSINESSEUROPE, CEEP en UEAPME.      De nieuwe overeenkomst:    betekent een verlenging van het ouderschapsverlof van 3 naar 4 maanden voor elke ouder.    Eén van de 4 maanden kan niet van de ene ouder naar de andere worden overgedragen;    vermeldt duidelijk dat de regeling voor alle werknemers geldt, ongeacht het soort arbeidsovereenkomst (arbeidsovereenkomst voor bepaalde tijd, deeltijdarbeid enz.);   biedt de ouders die na het ouderschapsverlof weer aan het werk gaan eveneens de mogelijkheid om een aanpassing van hun arbeidsvoorwaarden te vragen (bijvoorbeeld de werktijden);   biedt niet alleen een betere bescherming tegen ontslag, maar ook tegen elke nadelige behandeling ingevolge de gebruikmaking van het recht op ouderschapsverlof.    De Commissie moet nu de bepalingen van de overeenkomst onderzoeken.  Overeenkomstig de bepalingen van het Verdrag met betrekking tot de sociale dialoog zal de Commissie vóór de zomer een richtlijn met het oog op de inwerkingtreding van de overeenkomst aan de Raad presenteren. De richtlijn moet met gekwalificeerde meerderheid door de Raad worden goedgekeurd. Context  Na twee raadplegingsfasen over het combineren van privé-, beroeps- en gezinsleven waarbij de Europese sociale partners betrokken waren, hebben de organisaties van de interprofessionele sociale dialoog ervoor gekozen over een overeenkomst inzake ouderschapsverlof te onderhandelen.    Dat overleg resulteerde in de allereerste overeenkomst op communautair niveau, die in december 1995 werd gesloten en die in 1996 werd gevolgd door een richtlijn van de Raad (Richtlijn 96/34/EG).    Meer dan vijftien jaar later vonden de sociale partners dat de inhoud van die overeenkomst nodig moest worden geactualiseerd en zijn zij samen aan tafel gaan zitten om een herziene versie uit te werken.    De onderhandelingen werden in september 2008 aangevat en zijn in maart 2009 afgerond.  Nadere informatie Nadere informatie over de sociale dialoog:    http://ec.europa.eu/social/main.jsp?catId=329&amp;langId=en    Nadere informatie over gelijke behandeling van mannen en vrouwen:    http://ec.europa.eu/social/main.jsp?catId=418&amp;langId=nl    2009 annual report on equality between women and men:    http://ec.europa.eu/employment_social/publications/booklets/equality/pdf/eul1450_090330_bas_nl.pdf       De website over beloningsverschillen tussen vrouwen en mannen:    http://ec.europa.eu/equalpay   Video News release: Fighting the gender pay gap in Europe    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1       Video News release: Women to the top    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
