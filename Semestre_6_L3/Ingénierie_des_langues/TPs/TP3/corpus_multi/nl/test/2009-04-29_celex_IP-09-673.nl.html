IP/09/673
Brussel, 29 april 2009Beloning van bestuurders: De Commissie
presenteert aanvullende richtsnoeren voor de structuur en vaststelling van
bestuurdersbeloningenDe Europese Commissie heeft een aanbeveling
goedgekeurd met betrekking tot de beloningsregeling voor bestuurders van
beursgenoteerde ondernemingen, als aanvulling op Aanbevelingen 2004/913/EG en
2005/162/EG. Een adequaat beloningsbeleid moet prestaties belonen en bestuurders
stimuleren ervoor te zorgen dat de onderneming op de middellange en lange
termijn gezond blijft. De bestaande aanbeveling inzake de beloning van
bestuurders is gebaseerd op het concept van beloning naar prestatie door de
openbaarmaking van het beloningsbeleid. De nieuwe aanbeveling bevat nadere
richtsnoeren hieromtrent en reikt beproefde methoden aan voor het opzetten van
een adequaat beloningsbeleid. Hiertoe wordt ingegaan op bepaalde aspecten van de
structuur van bestuurdersbeloningen en het besluitvormingsproces over de
vaststelling van deze beloningen, waaronder het toezicht door de aandeelhouders.
De Commissie heeft daarnaast een aanbeveling goedgekeurd over het
beloningsbeleid in de financiële sector (zie IP/09/674).
Commissaris Charlie McCreevy, bevoegd voor interne markt en diensten, zei
hierover: "Stimuleringsregelingen voor uitvoerend bestuurders van
beursgenoteerde ondernemingen hebben al te vaak geleid tot kortzichtige
beheersmaatregelen; soms is falend beheer beloond. De bestaande EU-regelgeving
moet worden aangevuld met nieuwe richtsnoeren voor belangrijke aspecten van de
structuur van bestuurdersbeloningen. Ook hebben we de procedures voor de
vaststelling van de bestuurdersbeloning verbeterd, onder meer door verscherpt
toezicht door de aandeelhouders. Onze boodschap is glashelder: bestuurders
moeten beloond worden voor prestaties, niet voor falen."
Wat betreft de structuur van bestuurdersbeloningen zouden de lidstaten
volgens de aanbeveling:een maximum stellen aan ontslagvergoedingen (van ten hoogste twee jaar de
vaste component van de bestuurdersbeloning) en deze gouden handdrukken verbieden
voor gevallen waarin het ontslag te wijten is aan falen;
een goed evenwicht tussen vaste en variabele beloningscomponenten eisen en
de variabele beloningen koppelen aan vooraf vastgestelde, meetbare
prestatiecriteria, om het verband tussen prestatie en beloning te
versterken;
de gezondheid op de lange termijn van ondernemingen bevorderen door aan te
sturen op een evenwichtige verhouding tussen prestatiecriteria voor de lange en
de korte termijn, uitstel van de variabele beloning, een minimumwachtperiode
voor aandelenopties en aandelen (van ten minste drie jaar), en het vasthouden
van een deel van de aandelen tot het einde van het dienstverband;
ondernemingen toestaan variabele beloningen terug te vorderen die zijn
uitgekeerd op basis van gegevens waarvan achteraf blijkt dat zij kennelijk
onjuist zijn voorgesteld (terugbetaling).Wat betreft de procedure
voor het vaststellen van bestuurdersbeloningen wordt de lidstaten het volgende
aanbevolen:de openbaarmakingvereisten van de bestaande aanbeveling uitbreiden zodat de
aandeelhouder beter zicht krijgt op het beloningsbeleid;
ervoor zorgen dat aandeelhouders, en vooral de institutionele investeerders,
de algemene vergaderingen bijwonen en weloverwogen gebruikmaken van hun
stemrecht met betrekking tot de bestuurdersbeloning;
bepalen dat niet-uitvoerend bestuurders geen aandelenopties mogen ontvangen
als onderdeel van hun beloning, teneinde belangenconflicten te voorkomen;
de rol en werking van de remuneratiecommissie verbeteren door nieuwe
beginselen betreffende (i) de samenstelling van remuneratiecommissies, (ii) de
verplichte aanwezigheid van de leden van de remuneratiecommissie bij de algemene
vergadering waarop het beloningsbeleid wordt besproken, zodat zij de
aandeelhouders uitleg kunnen verschaffen, en (iii) het voorkomen van
belangenconflicten bij beloningsadviseurs.De aanbeveling houdt
rekening met de inspanningen die verschillende lidstaten al leveren naar
aanleiding van de financiële crisis en is erop gericht deze ontwikkelingen
te bevorderen door beproefde methoden te identificeren en zo te zorgen voor meer
convergentie binnen de EU. De Commissie zal de toepassing van de aanbeveling
nauwlettend controleren en haar bevindingen bekendmaken via scoreborden.
Na een jaar zal de Commissie beide aanbevelingen onderzoeken in het licht van
de opgedane ervaring en de controleresultaten. Vervolgens zal zij een
evaluatieverslag indienen over de wijze waarop de lidstaten de twee
aanbevelingen hebben toegepast.
De volledige tekst van de aanbeveling is hier beschikbaar:
http://ec.europa.eu/internal_market/company/directors-remun/index_en.htmMEMO/09/213
