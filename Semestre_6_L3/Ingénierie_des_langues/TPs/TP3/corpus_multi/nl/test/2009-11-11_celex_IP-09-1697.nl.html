IP/09/ 1697  Brussel, 11 november 2009  Verkrijging en toelaatbaarheid van bewijsmateriaal uit een andere lidstaat: op weg naar vereenvoudiging  De Commissie heeft vandaag een groenboek goedgekeurd dat moet leiden tot verdere maatregelen om de samenwerking tussen de lidstaten op het gebied van bewijsverkrijging in strafzaken te verbeteren. De Commissie wil de huidige versnipperde wettelijke regeling inzake bewijsverkrijging in strafzaken vervangen door één enkel instrument. Uitgaande van het beginsel van wederzijdse erkenning moet dit instrument alle soorten bewijs dekken en gemeenschappelijke normen bevatten om de toelaatbaarheid van bewijsmateriaal voor de rechtbanken te garanderen. Met het groenboek worden de lidstaten en belanghebbenden geraadpleegd over deze aanpak en over een aantal kwesties die daarmee verband houden.  Europees Commissaris Jacques Barrot, vicevoorzitter en verantwoordelijk voor Justitie, vrijheid en veiligheid, stelde: "In het geval van grensoverschrijdende criminaliteit mag de rechtsbedeling niet worden belemmerd door verschillen tussen de gerechtelijke systemen van de lidstaten en het ontbreken van wederzijdse erkenning van rechterlijke beslissingen. Het is van groot belang om te zorgen voor doeltreffender samenwerking op het gebied van de verkrijging van alle soorten bewijs in strafzaken, zodat de justitiële samenwerking tussen lidstaten gemakkelijker en sneller kan verlopen."  De huidige regels inzake het verkrijgen van bewijs van een andere lidstaat bestaan uit een reeks instrumenten met uiteenlopende uitgangspunten en toepassingsgebieden. Dat maakt de toepassing van de regels moeilijk en kan verwarring veroorzaken, waardoor in de praktijk niet altijd het meest geschikte instrument wordt gebruikt voor het gezochte bewijs. Daarom kunnen deze factoren uiteindelijk een doeltreffende grensoverschrijdende samenwerking belemmeren.  Bovendien wordt de kwestie van de toelaatba arheid van van een andere lidstaat verkregen bewijs voor een rechterlijke instantie slechts indirect behandeld, aangezien er geen gemeenschappelijke normen zijn voor het verzamelen van bewijs. Daardoor bestaat het gevaar dat de regels inzake bewijsverkrijging in strafzaken alleen doeltreffend werken tussen lidstaten met vergelijkbare normen voor het verzamelen van bewijs.  In het verlengde van de doelstellingen die zijn vastgesteld in haar mededeling van 10 juni 2009 "Een ruimte van vrijheid, veiligheid en recht ten dienste van de burger" is de Commissie voornemens verdere maatregelen te nemen om de samenwerking tussen lidstaten op het gebied van bewijsverkrijging in strafzaken te verbeteren.  De Commissie is voornemens de huidige wettelijke regeling inzake bewijsverkrijging in strafzaken te vervangen door één enkel instrument dat is gebaseerd op het beginsel van wederzijdse erkenning en dat alle soorten bewijs dekt. Zij overweegt ook gemeenschappelijke normen vast te stellen voor het verzamelen van bewijs in strafzaken.  D oel van dit groenboek is de lidstaten en belanghebbenden te raadplegen over deze aanpak en over een aantal kwesties die daarmee verband houden.     http://ec.europa.eu/commission_barroso/barrot/welcome/default_nl.htm
