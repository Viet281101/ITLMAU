IP/09/560
Brussel, 8 april 2009Commissie herziet de lijst van
luchtvaartmaatschappijen die niet in het Europese luchtruim mogen
vliegenDe Europese Commissie heeft
vandaag de zogenaamde zwarte lijst aangepast van luchtvaartmaatschappijen die om
veiligheidsredenen niet in het Europese luchtruim mogen vliegen. De Commissie
heeft een verbod opgelegd aan zes luchtvaartmaatschappijen uit Kazachstan, een
uit Thailand, een extra maatschappij uit Oekraïne en alle maatschappijen
uit Benin.
"De Commissie zal de dialoog met alle betrokkenen uit de luchtvaartsector
actief blijven voortzetten om te garanderen dat alle luchtvaartuigen en
luchtvaartmaatschappijen voldoen aan het internationaal vereiste
veiligheidsniveau. De passagiers hebben het recht zich veilig te voelen en
veilig te zijn wanneer hun vliegtuig opstijgt", aldus Antonio Tajani,
vice-voorzitter van de Commissie en commissaris voor vervoer.
Deze nieuwe lijst, die de in november 2008 gepubliceerde lijst vervangt, kan
worden geraadpleegd op de website van de
Commissie[1]. De Commissie heeft het
unanieme standpunt van het Comité inzake veiligheid van de luchtvaart
gevolgd en om veiligheidsredenen een exploitatieverbod opgelegd aan de volgende
luchtvaartmaatschappijen:Air Company Kokshetau, ATMA Airlines, Berkut Air, East Wing, Sayat Air en
Starline KZ (Kazachstan)
One Two Go Airlines (Thailand)
Motor Sich Airlines (Oekraïne)
Alle maatschappijen die gecertificeerd zijn in de Republiek Benin, naar
aanleiding van de negatieve resultaten van een audit van de Internationale
Burgerluchtvaartorganisatie (ICAO). De Commissie heeft vastgesteld
dat Angola vooruitgang heeft geboekt bij het verbeteren van de
veiligheidssituatie. Zij heeft met name nota genomen van het door de
luchtvaartautoriteiten van Angola opgestelde voortgangsverslag over de
tenuitvoerlegging van de corrigerende maatregelen die zijn genomen naar
aanleiding van het bezoek van een team van Europese deskundigen in februari 2008
en de publicatie van het verslag van de ICAO-veiligheidsaudit in oktober
2008.
Uit het verslag van het bezoek van het team van Europese deskundigen aan
Indonesië in februari 2009 blijkt dat dit land aanzienlijke vooruitgang
heeft geboekt. De Commissie zal nauw overleg blijven plegen met de
luchtvaartautoriteiten en zal de veiligheidssituatie opnieuw beoordelen op de
volgende vergadering van het Comité inzake veiligheid van de
luchtvaart.
Met ingang van vandaag wordt dus een exploitatieverbod opgelegd aan:Alle luchtvaartmaatschappijen uit Angola, Benin, Equatoriaal Guinea,
Indonesië, Kirgizië, Liberia, Sierra Leone, Swaziland, de
Democratische Republiek Congo en Gabon, met uitzondering van Gabon Airlines en
Afrijet, die een uitzondering hebben verkregen voor een klein aantal
luchtvaartuigen.
Zestien individuele luchtvaartmaatschappijen:
Afghanistan – Ariana Afghan Airlines
Cambodja - Siem Reap Airways International
Democratische Volksrepubliek Korea - Air Koryo
Kazachstan - Air Company Kokshetau, ATMA Airlines, Berkut Air, East Wing,
Sayat Air, Starline KZ
Rwanda - Silverback Cargo Freighters
Sudan - Air West
Thailand - One Two Go Airlines
Oekraïne - Motor Sich Airlines, Ukraine Cargo Airways, Ukraine
Mediterranean Airlines en Volare Aviation
[1] http://ec.europa.eu/transport/air-ban/
