IP/09/  Brussel, 21 december 2009  EU‑campagne voor gezonde voeding: online schattenjacht in laatste fase Deze schattenjacht biedt jongeren uit de 27 EU‑lidstaten de kans om tot 31 december 2009 hun kennis over evenwichtige voeding en een gezonde levensstijl te testen, de voordelen van groenten, fruit en zuivel te herontdekken en fantastische sport‑ en kookprijzen te winnen.  Op de website (   IP/09/1366   ) die op 28 september door commissaris Mariann Fischer Boel is geopend onder het motto "Eet, drink, beweeg”, komen schoolkinderen alles over voeding te weten van de smakelijke hoofdfiguren van de campagne (groenten, fruit en zuivel met menselijke trekjes).  Deze smaakmakersbende loodst de deelnemers aan de schattenjacht door de 8 ronden, met telkens twee vragen. Iedereen die jonger is dan 16 kan deelnemen en meedingen naar leuke prijzen om het jaar 2010 vol energie van start te gaan: een mountainbike, yoghurt‑ en sapmachines en een volledige tafeltennisset. Achtergrond  De campagne “Gezonde voeding” loopt parallel aan twee andere belangrijke EU‑initiatieven om kinderen evenwichtiger en gezonder te doen eten, nl. de schoolfruitregeling en de schoolmelkregeling .  De campagne voor gezonde voeding brengt de boodschap “Eet, drink, beweeg” tot in de schoolbanken. Meer dan 17 000 kinderen en hun leerkrachten hebben in België, Frankrijk, het VK, Ierland, Estland, Litouwen en Polen deelgenomen aan de spelletjes die de Smaakmakersbende tijdens de mobiele campagne voor hen in petto had. De scholen kijken met tevredenheid terug op dit evenement, dat zij “interessant, leerrijk en interactief” noemen. Gezien de overweldigende vraag naar een tweede ronde van dergelijke bezoeken uit tal van scholen over de hele EU staat buiten kijf dat de bussen van het mobiele team weer van stal moeten worden gehaald! Bovendien hebben Belgisch tenniskampioene Justine Henin en de achtjarige Guinness‑recordhouder Rosolino Cannio een videoboodschap de wereld ingestuurd waarin zij kinderen aanzetten tot gezondere eetgewoonten. Ook voor de ouders is gezorgd: op de site vinden zij nuttige tips en advies over een evenwichtig ontbijt en gezonde tussendoortjes voor hun kroost. Onder de kopjes “Beste initiatieven”, “Feiten en cijfers”, en “Materiaal voor leerkrachten” vinden leerkrachten bovendien pedagogisch materiaal in alle EU‑talen. In een recente Eurobarometerpeiling bleek drie vierde van de respondenten het volledig eens te zijn met de stelling dat “tegenwoordig meer kinderen last van overgewicht lijken te hebben dan vijf jaar geleden". Dat klopt: ongeveer 22 miljoen kinderen in de EU worden met dit probleem geconfronteerd; 5 miljoen van hen lijden aan zwaarlijvigheid. Meer informatie: De Smaakmakerscampagne:    http://ec.europa.eu/agriculture/tasty-bunch/    De schattenjacht:    http://ec.europa.eu/agriculture/tasty-bunch/treasure-hunt/index_nl.htm    Geactualiseerd audiovisueel persmateriaal:    http://ec.europa.eu/agriculture/tasty-bunch/press-corner/index_nl.htm?press=audiovisual
