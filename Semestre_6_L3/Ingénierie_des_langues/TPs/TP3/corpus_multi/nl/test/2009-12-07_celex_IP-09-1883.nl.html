IP/09/ 1883   Brussel, 7 december 2009 Commissie lanceert online stemming voor nieuw EU Biologisch logo  Het directoraat-generaal Landbouw en plattelandsontwikkeling van de Europese Commissie nodigt alle Europeanen uit om vanaf vandaag hun stem uit te brengen in de laatste fase van de EU-brede biologisch logowedstrijd. De drie overgebleven logo's verschijnen op de website   www.ec.europa.eu/organic-logo   , waar tot 31 januari online kan worden gestemd. Het nieuwe logo moet de consument beter beschermen en biologische landbouw promoten. In tegenstelling tot het bestaande logo wordt de winnende inzending verplicht voor alle voorverpakte biologische producten die afkomstig zijn uit de 27 lidstaten en aan de etiketteringsvoorschriften voldoen. “Door de online stemming wil de Europese Commissie ervoor zorgen dat het nieuwe logo bij zo veel mogelijk mensen in de smaak valt. Terzelfder tijd draagt deze open selectieprocedure bij aan het uiteindelijke doel om mensen bewust te maken van het belang van biologische landbouw,” aldus Mariann Fischer Boel, commissaris voor Landbouw en plattelandsontwikkeling.  Het nieuwe logo moet de EU zowel binnen als buiten haar grenzen vertegenwoordigen. Het mag geen woorden of letters bevatten, moet makkelijk te onthouden zijn en moeiteloos in verband kunnen worden gebracht met de EU en de biologische landbouw.  Design- en kunststudenten uit heel Europa werden in het kader van de Ontwerpwedstrijd Biologisch logo van de EU door de Europese Commissie uitgenodigd deze zware klus te klaren. De wedstrijd vond plaats van april tot juni 2009. In totaal dienden 3 422 designers in spe hun originele voorstellen in. Na het verstrijken van de deadline leidde een internationaal gerenommeerde jury de volgende fase van de wedstrijd in door de drie sterkste logo’s te selecteren.
