IP/09/ 941   Brussel, 17 juni 2009 De Europese Commissie daagt u uit: "Verbeeld je een nieuwe wereld"… in foto's  In het kader van het Europees Jaar van de creativiteit en innovatie (EJCI) 2009 heeft de Europese Commissie zojuist het startsein gegeven voor de fotowedstrijd "Verbeeld je een nieuwe wereld". Professionele en amateurfotografen van alle leeftijden uit de hele EU worden uitgenodigd om uiting te geven aan hun creativiteit. Een prestigieuze jury zal een selectie maken van de winnaars, die verschillende prijzen kunnen winnen, van fotoapparatuur tot een Europese stedentrip. De wedstrijd heeft een speciale website:   www.imagine2009.eu   . De deadline voor het inzenden van foto's is 31 augustus 2009. Verbeelding is een essentiële gave van de mens: verbeelding helpt ervaringen een betekenis te geven en voegt inzicht toe aan kennis; dankzij onze verbeelding kunnen we de wereld beter doorgronden. In deze tijden van veranderingen die elkaar snel opvolgen, moeten we flexibel en creatief zijn om onze verbeelding en ons vermogen tot innovatie zo goed mogelijk te benutten en een koers voor de toekomst uit te zetten.  De Europese Commissie nodigt alle professionele en amateurfotografen, fotografiestudenten en andere getalenteerden uit om hun foto's in te zenden voor de fotowedstrijd "Verbeeld je een nieuwe wereld" . Iedereen die een passie voor fotografie heeft en inwoner is van een EU-lidstaat, een kandidaat-lidstaat of IJsland, Liechtenstein of Noorwegen, kan aan de wedstrijd deelnemen.  De jury voor de wedstrijd "Verbeeld je een nieuwe wereld" wordt voorgezeten door hoogleraar fotografie en voorzitter van de European League of Institutes of the Arts (ELIA), Chris Wainwright . De inzendingen worden beoordeeld door een internationale jury van gerenommeerde professionals uit de fotografie en de kunst, die de winnaars zullen selecteren: Claude Bussac , directeur van PhotoEspaña, Spanje; François Hébel , directeur van de Rencontres d'Arles, Frankrijk; Orsolya Kőrösi , directeur van het Hongaarse Huis van de Fotografie, Hongarije; Vangelis Ioakimidis , directeur van het Fotografiemuseum in Thessaloniki, Griekenland; Elina Brotherus , fotograaf en videokunstenaar, Finland; en Klavdij Sluban , Frans fotograaf van Sloveense afkomst.  Het Europese publiek kiest de winnaar van de Publieksprijs door online te stemmen. De vier winnaars van de wedstrijd ontvangen waardevolle prijzen in de vorm van camera's, fotoapparatuur, Europese stedentrips en brede erkenning van hun talent in de Europese fotografiewereld.  De fotowedstrijd is een van de evenementen die de Europese Commissie in het kader van het Europees Jaar van de creativiteit en innovatie (EJCI) 2009 organiseert.  Onder het motto "Bedenken, Creëren, Innoveren." moet het EJCI 2009 het publiek bewustmaken van het belang van creativiteit en innovatie voor de persoonlijke, maatschappelijke en economische ontwikkeling. Door de nadruk te leggen op creativiteit en innovatie wil de EU de toekomst van Europa in een wereld vol concurrentie vormgeven door de in ons allen aanwezige creatieve en innovatieve capaciteiten naar boven te halen. Voor meer informatie:  Officiële website van de wedstrijd :   www.imagine2009.eu    Officiële website van het Europees Jaar van de creativiteit en innovatie:   http://create2009.europa.eu
