IP/09/238
Brussel, 10 februari 2009400 steden beloven om in het Convenant van
burgemeesters onder leiding van de Commissie verder te gaan dan de
20 %-doelstellingen van de EU op het gebied van energieIn een plechtige ceremonie in het halfrond van het
Europees Parlement hebben meer dan 350 Europese steden zich met de ondertekening
van het Convenant van burgemeesters ertoe verbonden verder te gaan dan de
energiedoelstelling die de EU als geheel heeft vooropgesteld: 20 %
CO2-reductie tegen 2020. In dit forum,
dat op initiatief van de Europese Commissie in samenwerking met het Comité
van de Regio’s is opgericht, zullen de vertegenwoordigers van meer dan 60
miljoen Europese burgers zich inzetten voor een gemeenschappelijk doel:
verandering van het milieu en verstandiger energieverbruik.
Commissaris Piebalgs: “Stedelijke gebieden verbruiken het leeuwendeel
van de energie die in Europa wordt geproduceerd. De strijd tegen de
klimaatverandering moet daarom in de steden worden geleverd en gewonnen. Met de
ondertekening van het Convenant geven burgemeesters uit heel Europa ons een
overtuigend en hoopgevend signaal, zeker gezien de moeilijke tijden die ons
wachten.” 
Voorzitter van het Comité van de Regio’s, Luc Van den Brande,
verwoordde het tijdens de ondertekeningsceremonie als volgt: “Het
Convenant van burgemeesters is een uitstekend initiatief dat in partnerschap met
het Comité van de Regio’s in omvang zal blijven toenemen. De
ambitieuze doelstellingen die Europa zich op het gebied van broeikasgasreductie
heeft gesteld, kunnen enkel worden gehaald als de Europese lokale en regionale
overheden als echte partners de handen in elkaar slaan. Het Convenant is
trouwens niet alleen bedoeld voor grote steden: ook kleinere steden en hele
regio’s moeten worden aangemoedigd om het Convenant te ondertekenen en te
streven naar de daarin opgenomen doelstellingen. Het Comité van de
Regio’s buigt zich bovendien over het idee om een netwerk van bij het
Convenant aangesloten steden en regio’s te creëren waarbinnen beste
praktijken en ervaringen kunnen worden uitgewisseld.”
De oprichtingsceremonie werd bijgewoond door meer dan 100 burgemeesters uit
heel Europa en werd voorgezeten door de voorzitter van de Europese Commissie,
Jose Manuel Barroso, de EU-commissaris voor Energie Andris Piebalgs, de
voorzitter van het Comité van de Regio’s Luc Van den Brande, de
vicevoorzitter van het Europees Parlement Alejo Vidal Quadras en de
burgemeesters van Boedapest (Gábor Demszky), Hamburg (Ole von Beust),
Madrid (Alberto Ruiz Gallardón), Riga, (Jānis Birks) en het Zweedse
Växj&#246; (Bo Frank).
Parallel aan de ceremonie is vandaag tevens de nieuwe website van het
Convenant van burgemeesters in de ether gegaan. Deze moet fungeren als een
netwerkportaal en een ondersteunende structuur voor deelnemende steden en
burgers. Op de nieuwe website (www.eumayors.eu) vindt u nieuws en
foto’s over de werkzaamheden van het Convenant en informatie over de
deelnemende steden.
Voor meer informatie, zie ook MEMO/09/59
