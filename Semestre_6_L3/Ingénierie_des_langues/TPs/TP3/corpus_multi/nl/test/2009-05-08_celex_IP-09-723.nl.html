IP/09/723
Brussel, 8 mei 2009Cohesiebeleid van wereldklasse: commissaris
Hübner spreekt op eerste conferentie op hoog niveau over regionaal bestuur
in een mondiale contextOp 11 mei treedt Danuta Hübner, commissaris
voor regionaal beleid, op als hoofdspreker op een conferentie in Brussel over
„regionaal bestuur in een mondiale context”. Deze conferentie, de
eerste in zijn soort, wordt bijgewoond door 300 deelnemers, onder wie
voorzitters van Europese regio's, vertegenwoordigers van Brazilië, Rusland,
China, Canada, Paraguay, Senegal, Burkina Faso en andere landen, en regionale
organisaties als OLAGI (Latijns-Amerikaanse organisatie van regionale overheden)
en de West-Afrikaanse economische en monetaire unie. Het evenement heeft tot
doel de ervaringen met het EU-cohesiebeleid en met vergelijkbaar beleid elders
in de wereld te bespreken in het licht van de groeiende belangstelling voor
dergelijk beleid in het kader van de externe betrekkingen van de EU. Eén
van de centrale vragen die worden behandeld is hoe men effectievere
bestuursstelsels kan inrichten om een zo doeltreffend mogelijk regionaal
ontwikkelingsbeleid te kunnen voeren.
Voorafgaand aan de conferentie verklaarde commissaris Hübner: 
„Landen over de hele wereld staan voor dezelfde uitdagingen, niet in
de laatste plaats vanwege de mondiale economische crisis, maar ook vanwege
vergrijzende bevolkingen, de risico's die voortvloeien uit klimaatverandering en
de bezorgdheid over de energiezekerheid. De Europese Unie bouwt wederzijds
voordelige samenwerkingsverbanden op met landen buiten de EU. We zien dat veel
landen steeds meer belangstelling krijgen voor het model van het cohesiebeleid
van de EU, dat succesvol blijkt in het bevorderen van evenwichtige regionale
ontwikkeling en het scheppen van kansen. Deze conferentie biedt een uitstekende
gelegenheid om ervaringen uit te wisselen en van elkaar te leren.”Deze tweedaagse conferentie wordt georganiseerd door het directoraat-generaal
Regionaal beleid van de Europese Commissie, in samenwerking met het
directoraat-generaal Ontwikkeling, het Comité van de Regio's en het Forum
van wereldwijde verenigingen van regio's (FOGAR). Tijdens de conferentie komen
de ervaringen met het EU-cohesiebeleid ter sprake, evenals verschillende
ontwikkelingsmodellen, manieren om ervaringen met grensoverschrijdende
samenwerking uit te wisselen, en de rol die de Europese regio's spelen bij het
opbouwen van samenwerkingsverbanden met regio's elders in de wereld.
Lering trekken uit de ervaringen met het Europese cohesiebeleid
Commissaris Hübner wijst in haar toespraak op het fundamentele
uitgangspunt van het cohesiebeleid, namelijk het bevorderen van economische en
sociale cohesie door middel van het verkleinen van de verschillen in
ontwikkelingsniveau tussen lidstaten en tussen regio's. Dit zal ook in de
toekomst het voornaamste doel van het cohesiebeleid blijven, maar in de loop der
tijd hebben zich nieuwe uitdagingen voor de Europese regio's aangediend en de
commissaris zal daarom speciale aandacht besteden aan de wijze waarop het beleid
van de EU aangepast is aan de omstandigheden om een meer strategisch
georiënteerde en doeltreffendere aanpak van deze nieuwe uitdagingen
mogelijk te maken.
Zij legt er de nadruk op dat nieuwe uitdagingen als mondialisering,
klimaatverandering en demografische veranderingen een belangrijke 'territoriale'
dimensie hebben die vraagt om een aanpak op lokaal en regionaal niveau.
Commissaris Hübner besteedt ook aandacht aan belangrijke successen van het
cohesiebeleid en aan de lering die men kan trekken uit de uitvoering van het
beleid en die nuttig kan zijn voor landen buiten Europa. 
De conferentie bestaat uit drie workshops. De eerste workshop, getiteld
„Regionale antwoorden op mondiale uitdagingen”, gaat over de
bijdrage die verschillende regionale bestuursstelsels leveren aan
ontwikkelingsprogramma's, zowel binnen de EU als daarbuiten. De tweede, getiteld
„De rol van regionale samenwerking in een gemondialiseerde
wereld”, belicht de toenemende betrokkenheid van Europese regio's bij
stedelijke en regionale ontwikkeling elders in de wereld, en gaat na hoe
regionale netwerken kunnen bijdragen tot ontwikkeling en duurzaamheid. De
slotbijeenkomst, getiteld „Regionale ongelijkheden in opkomende
economieën”, behandelt de mate van ongelijkheid in verschillende
delen van de wereld, waarbij onderzocht wordt of een geografische benadering,
zoals bij het EU-cohesiebeleid, het meest doeltreffende antwoord is op zulke
ongelijkheden. 
Ter informatie
De EU heeft bilaterale overeenkomsten gesloten met China, Rusland en
Brazilië ter bevordering van samenwerking op het gebied van regionaal
beleid, en zal in de nabije toekomst ook een dergelijke overeenkomst sluiten met
Oekraïne. De partijen hebben gemeenschappelijke belangen, zoals de
ontwikkeling van  instrumenten ter bevordering van door innovatie gedreven
regionale ontwikkeling, de classificatie en afbakening van regio's en
ruimtelijke ordening. 
Het Europees Parlement heeft onlangs ook 2 miljoen euro beschikbaar gesteld
ter financiering van een proefproject om cohesiebeleid op mondiaal niveau te
ondersteunen. 
Meer informatie over
de conferentie vindt u op het volgende adres: 
http://ec.europa.eu/regional_policy/conferences/globalreggov/index_en.htm
Meer informatie over
de internationale aspecten van het cohesiebeleid van de EU vindt u op het
volgende adres: 
http://ec.europa.eu/regional_policy/international/index_en.htm
