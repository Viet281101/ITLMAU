Ip/09/ 1049  Brussel, 29 juni 2009 Commissie verheugd over afspraak industrie om één type oplader voor mobiele telefoons aan te bieden De grote verscheidenheid aan opladers voor mobiele telefoons veroorzaakt veel ongemak voor de gebruikers en ook onnodig afval. Daarom heeft de Commissie de industrie gevraagd vrijwillig afspraken te maken om dit probleem op te lossen zodat wetgeving onnodig is. Naar aanleiding hiervan hebben de belangrijkste fabrikanten van mobiele telefoons afgesproken de opladers in de EU te harmoniseren. In een memorandum van overeenstemming (mvo) dat vandaag bij de Commissie is ingediend, verbindt de industrie zich ertoe om onderling uitwisselbare opladers op basis van de micro-USB-stekker te leveren. Om de uitvoering van het mvo mogelijk te maken, worden bovendien nieuwe EU-normen ontwikkeld die een veilig gebruik van opladers in de toekomst moeten garanderen. De eerste generatie nieuwe mobiele telefoons met onderling uitwisselbare opladers zal vanaf 2010 in de EU op de markt komen.  Vicevoorzitter Günter Verheugen, die bevoegd is voor het ondernemingen- en industriebeleid, verklaarde: "Het verheugt me dat de industrie een overeenkomst heeft bereikt die consumenten het leven een stuk gemakkelijker zal maken. Voortaan kunnen zij hun mobiele telefoon overal opladen met de nieuwe gemeenschappelijke oplader. Dit betekent ook veel minder elektronisch afval, omdat de oplader niet meer hoeft te worden weggegooid bij aankoop van een nieuwe telefoon. Ik ben ook blij dat deze oplossing op basis van zelfregulering is gevonden. Hierdoor vindt de Commissie het niet nodig om wetgeving in te voeren". Nu is de hoeveelheid opladers voor mobiele telefoons in de EU niet te overzien. Veel ervan zijn slechts voor één model telefoon te gebruiken. In bijna elk huishouden is een voorraadje overtollige opladers te vinden. Oude opladers veroorzaken momenteel duizenden tonnen afval per jaar. Na intensieve en constructieve onderhandelingen met de Europese Commissie hebben de fabrikanten van mobiele telefoons overeenstemming bereikt om het probleem te op te lossen. In een memorandum van overeenstemming dat bij de Commissie is ingediend, verbindt de industrie zich ertoe te zorgen dat de nieuwe voor dataverkeer geschikte mobiele telefoons onderling uitwisselbaar zijn op basis van een micro-USB-stekker waarmee elke oplader kan worden aangesloten. Naar verwachting is met deze stekker een goede oplaadcapaciteit mogelijk. In de toekomst:   worden mobiele telefoon gemakkelijker in het gebruik;   komen er minder opladers in omloop;   wordt het milieu minder belast.    Het mvo wordt aangevuld met een nieuwe EU-norm. Met deze norm wordt een veilig gebruik van nieuwe mobiele telefoons gegarandeerd en worden radiostoringen voorkomen. De Europese Commissie blijft nauw samenwerken met de industrie om te zorgen dat het memorandum snel in de praktijk wordt gebracht. Zij verwacht dat de eerste generatie nieuwe, niet aan één oplader gebonden mobiele telefoons vanaf 2010 in de EU op de markt zal komen. De volgende ondernemingen hebben het memorandum van overeenstemming ondertekend: Apple, LG, Motorola, NEC, Nokia, Qualcomm, Research in Motion (RIM), Samsung, Sony Ericsson en Texas Instruments. De Commissie hecht er belang aan dat het mvo de innovatie in de dynamische markt van de mobiele telefoons niet belemmert door een bepaalde technologie definitief vast te leggen. Te zijner tijd zal het mvo dan ook worden aangepast aan de nieuwe oplaadtechnologie. Zie ook  MEMO/09/301 .    Voor meer informatie       http://ec.europa.eu/enterprise/rtte/index_en.htm
