IP/09/ 1883   Bruksela, dnia 7 grudnia 2009 r.  Komisja otwiera internetowe głosowanie na nowe ekologiczne logo UE  Już od dziś Dyrekcja Generalna Komisji Europejskiej ds. Rolnictwa i Rozwoju Obszarów Wiejskich zachęca wszystkich Europejczyków do głosowania w ostatnim etapie konkursu poświęconego nowemu ekologicznemu logo UE. Do dnia 31 stycznia na stronie internetowej   http://ec.europa.eu/agriculture/organic/logo/index.htm   będzie można głosować na jedno z trzech dopuszczonych do finału logo. Celem nowego logo jest zwiększanie ochrony konsumentów i promowanie rolnictwa ekologicznego. Umieszczanie nowego unijnego ekologicznego logo, w odróżnieniu od aktualnego, będzie obowiązkowe w przypadku wszystkich pakowanych produktów ekologicznych pochodzących z 27 państw członkowskich i spełniających normy w zakresie etykietowania. „Przeprowadzając internetowe głosowanie Komisja Europejska pragnie upewnić się, że nowe logo przypadnie do gustu jak największej liczbie osób. Jednocześnie otwarty proces selekcji wpisuje się w ważniejszy cel, a mianowicie uświadamia obywatelom znaczenie sektora rolnictwa ekologicznego” – powiedziała Mariann Fischer Boel, komisarz ds. rolnictwa i rozwoju obszarów wiejskich. Nowe logo ma stanowić emblemat UE zarówno w Unii jak i poza jej granicami. Powinno być łatwe do zapamiętania i kojarzyć się z UE oraz z rolnictwem ekologicznym bez uciekania się do słów lub liter.  Ogłaszając konkurs na ekologiczne logo UE, który trwał od kwietnia do czerwca 2009 r., Komisja Europejska powierzyła to trudne zadanie studentom kierunków artystycznych i związanych z projektowaniem z całej Europy. Innowacyjne propozycje przedstawiło łącznie 3 422 przyszłych projektantów. Pierwszy etap konkursu zakończono, a jury o międzynarodowej sławie wybrało trzy logo do finału.
