IP/09/718
Bruksela, dnia 7 maja 2009 r.Na szczycie UE w sprawie zatrudnienia
uzgodniono sposoby walki z rosnącym bezrobociemW Pradze miał dziś miejsce specjalny
szczyt UE poświęcony opanowaniu wpływu kryzysu gospodarczego na
miejsca pracy w Europie. Prezydencje wchodzące w skład trojki
(rządy czeski, szwedzki i hiszpański) wraz z Komisją
Europejską, pracodawcami i związkami zawodowymi wspólnie
szukały najlepszych rozwiązań, które pozwoliłyby
utrzymać miejsca pracy i pomóc znaleźć nowe tym, którzy
je utracili. Na szczycie określono dziesięć
działań mających na celu walkę z bezrobociem i tworzenie
nowych miejsc pracy. Opracowując swój wkład na posiedzenie Rady
Europejskiej, które odbędzie się w dniach 18-19 czerwca, Komisja
oprze się na wynikach dyskusji, które miały miejsce podczas
szczytu.
Przewodniczący Barroso powiedział: „Dzisiejszy szczyt UE
poświęcony zatrudnieniu jest istotnym etapem prowadzącym do
intensywniejszych i lepiej skoordynowanych działań na rzecz
zatrudnienia. Nie możemy zapobiec temu, że obecny kryzys powoduje
bezrobocie, jednak natychmiastowe działanie może ograniczyć
utratę miejsc pracy i pomóc milionom ludzi znaleźć nową
i lepszą pracę. Natychmiastowe działanie oznacza
również stworzenie podstaw dla trwałej naprawy gospodarki.
Dzisiejszy szczyt nie rozpoczyna ani nie kończy działań UE
związanych z zatrudnieniem. Jednak niesie on dla obywateli europejskich
przesłanie, że chcemy, by ich zatrudnienie było celem numer jeden
dla Europy. Wzywam wszystkie państwa członkowskie do
zaangażowania się we wspólną pracę w celu
przyspieszenia działań na rzecz zatrudnienia.".
„Naszym pierwszym priorytetem w czasie obecnego kryzysu są
obywatele – zachowanie ich miejsc pracy i umożliwienie im znalezienia
nowych tak szybko, jak to możliwe. Musimy wykorzystać wszystkie
środki, którymi dysponujemy, by ograniczyć wpływ kryzysu na
realną gospodarkę, a zwłaszcza na obywateli i ich
źródła utrzymania", powiedział Vladimír Špidla,
komisarz UE ds. zatrudnienia. 
„Ten szczyt jest ważnym etapem w ustalaniu najlepszych
sposobów walki z bezrobociem i tworzenia nowych miejsc pracy. Nasza
strategia musi się opierać na intensywnym dialogu społecznym,
wspólnym działaniu i tworzeniu synergii między polityką
społeczną i gospodarczą. Nie ma konfliktu między
podstawowymi wartościami społecznymi a konkurencyjnym rynkiem
wewnętrznym.”
Szczyt wykazał istnienie szerokiego porozumienia pośród
uczestników co do sposobów dalszego działania. W uzgodnionych
głównych punktach położono nacisk na to, że
przyszłe działania na rzecz zatrudnienia powinny opierać się
na szeregu zasad oraz mieć na celu utrzymanie zatrudnienia i tworzenie
nowych miejsc pracy, zwiększanie dostępności zatrudnienia,
zwłaszcza dla młodych ludzi, podnoszenie kwalifikacji, odpowiadanie na
potrzeby rynku pracy i promowanie mobilności. Zaproponowano
dziesięć konkretnych działań skierowanych na
rozwiązanie zarówno krótkoterminowych, jak i
długoterminowych problemów. Działania te powinny być
realizowane na poziomie krajowym i europejskim wspólnie z partnerami
społecznymi:1. Utrzymanie możliwie największej liczby osób na ich
miejscach pracy dzięki tymczasowemu dostosowaniu czasu pracy w
połączeniu z przekwalifikowaniem oraz przy wsparciu z funduszy
publicznych (w tym z Europejskiego Funduszu Społecznego).
2. Stymulowanie przedsiębiorczości i tworzenia miejsc pracy, m.in.
poprzez obniżanie pozapłacowych kosztów pracy oraz
elastyczną ochronę socjalną.
3. Zwiększenie skuteczności działania krajowych
służb zatrudnienia poprzez zapewnianie intensywnego doradztwa,
szkoleń i pomocy w poszukiwaniu pracy w pierwszych tygodniach bezrobocia,
zwłaszcza dla młodych bezrobotnych.
4. Znaczne zwiększenie do końca 2009 r. liczby wysokiej
jakości staży i szkoleń w celu przyuczenia do zawodu.
5. Promowanie rynków pracy bardziej sprzyjających integracji
społecznej poprzez zapewnienie systemu zachęt na rzecz podejmowania
pracy, prowadzenie skutecznej aktywnej polityki rynku pracy oraz
modernizację systemów ochrony socjalnej, co powinno prowadzić do
lepszej integracji grup znajdujących się w niekorzystnej sytuacji, w
tym osób niepełnosprawnych, osób o niskich kwalifikacjach oraz
migrantów.
6. Podnoszenie kwalifikacji na wszystkich szczeblach dzięki systemowi
uczenia się przez całe życie, w szczególności poprzez
umożliwienie osobom porzucającym naukę zdobycia kwalifikacji
niezbędnych do znalezienia pracy.  
7. Wykorzystywanie mobilności siły roboczej w celu możliwie
najlepszego dopasowania podaży i popytu na rynku pracy.
8. Identyfikowanie ofert pracy i wymagań w zakresie kwalifikacji oraz
poprawa prognozowania zapotrzebowania na określone kwalifikacje w celu
odpowiedniego dostosowania oferty szkoleniowej.
9. Pomoc bezrobotnym i młodym osobom w rozpoczęciu własnej
działalności, np. poprzez zapewnienie wspierającego szkolenia nt.
działalności gospodarczej oraz kapitału na rozruch bądź
poprzez obniżenie lub zlikwidowanie opodatkowania nowopowstających
przedsiębiorstw.
10. Przewidywanie restrukturyzacji i zarządzanie nimi poprzez wzajemne
uczenie się i wymianę dobrych praktyk.Podczas szczytu
dyskutowano również nad tym, jak połączyć
działania na poziomie krajowym i europejskim dla osiągnięcia
najlepszych rezultatów oraz jak najlepiej wykorzystać unijne
środki i zasoby takie jak Europejski Fundusz Społeczny i Europejski
Fundusz Dostosowania do Globalizacji. Funkcjonowanie obu tych funduszy poddano
ostatnio korekcie w celu maksymalnego zwiększenia ich skuteczności w
czasach kryzysu.
Aby przygotować szczyt, Komisja Europejska wspólnie z krajami
sprawującymi obecnie prezydencję UE oraz tymi, które
będą ją sprawować, zorganizowała szereg warsztatów
(odbyły się one w Madrycie w dniu 15 kwietnia, w Sztokholmie w dniu 20
kwietnia i w Pradze w dniu 27 kwietnia). Ponadto w dniu 5 maja w Parlamencie
Europejskim miała miejsce specjalna debata. Ten proces konsultacji
umożliwił uzyskanie opinii możliwie najszerszego kręgu
zainteresowanych stron, w tym partnerów społecznych na wszystkich
szczeblach, przedstawicieli poszczególnych instytucji UE, państw
członkowskich, publicznych służb zatrudnienia, środowiska
naukowego i społeczeństwa obywatelskiego. 
Dodatkowe informacje 
Główne uzgodnienia szczytu poświęconego zatrudnieniu
http://ec.europa.eu/social/main.jsp?catId=88&amp;langId=en&amp;eventsId=173&amp;furtherEvents=yesConsolidated
report from the preparatory workshops 
http://ec.europa.eu/social/BlobServlet?docId=2623&amp;langId=enMEMO/09/223
nt. szczytu w sprawie zatrudnienia
Strona internetowa przewodniczącego Barroso poświęcona
kryzysowi:
http://ec.europa.eu/commission_barroso/president/focus/credit_crunch/index_en.htmStrona internetowa DG ds. Zatrudnienia / komisarza Špidli nt.
skutków społecznych kryzysu:
http://ec.europa.eu/social/main.jsp?langId=en&amp;catId=736Wideo: I-061271
pt. Pogorszenie koniunktury gospodarczej : zatrudnienie 
IP/09/703:
Droga naprawy: polityka spójności pomoże Europie wydostać
się z kryzysu, mówią komisarze Hübner i Špidla 
MEMO/09/221:
Korekta funkcjonowania Europejskiego Funduszu Dostosowania do Globalizacji
