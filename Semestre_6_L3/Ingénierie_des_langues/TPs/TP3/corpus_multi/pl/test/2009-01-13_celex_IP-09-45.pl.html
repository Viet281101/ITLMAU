IP/09/45
Bruksela, dnia 13 stycznia 2009 r.Ochrona konsumentów: Komisja
Europejska wprowadza normę UE dotyczącą chodzików dla dzieci
w celu zapobiegania wypadkomEuropejska norma bezpieczeństwa dotycząca
chodzików dla dzieci, przyjęta formalnie przez Komisję
Europejską z myślą o ograniczeniu dużej liczby wypadków
wśród dzieci, została dziś opublikowana w Dzienniku
Urzędowym. Uzyskane w ciągu ostatnich 20 lat dane ze szpitali,
zarówno w Europie, jak i w USA, niezmiennie świadczą o tym,
że chodziki dla dzieci stanowią zagrożenie – co roku
udziela się pomocy tysiącom niemowląt z urazami spowodowanymi
przez te urządzenia. Badania z Australii wskazują,
że co najmniej co trzecie dziecko używające chodzika
doświadcza urazu. Jak wynika z badań brytyjskiego Towarzystwa
Zapobiegania Wypadkom u Dzieci (Child Accident Prevention Trust), chodziki
powodują więcej urazów u dzieci niż jakikolwiek inny produkt
służący do opieki nad dziećmi. Wypadki spowodowane przez
chodziki – np. wywrócenie się lub upadek ze schodów –
bywają bardzo groźne, ponieważ w większości
przypadków powodują uraz głowy. W ramach normy UE wprowadza
się wymóg testów stabilności na etapie produkcji oraz
obowiązek projektowania chodzików w sposób ograniczający
ryzyko urazów. Podczas posiedzenia Komitetu ds. Ogólnego
Bezpieczeństwa Produktów w listopadzie 2008 r. państwa
członkowskie poparły wniosek Komisji zmierzający do wprowadzenia
tej normy; spotkał się on również z poparciem Parlamentu
Europejskiego. Norma będzie stanowić jasny, łatwo dostępny i
jednoznaczny dokument odniesienia w kwestii bezpieczeństwa dla wszystkich
podmiotów gospodarczych i organów nadzoru rynku, mający
zastosowanie przy produkcji, imporcie i kontroli chodzików dla dzieci.Komisarz UE ds. konsumentów Meglena Kunewa powiedziała:
„Przyjęta przez nas norma przyczyni się do ochrony
bezpieczeństwa najmłodszych i najbardziej bezbronnych obywateli UE.
Jakkolwiek głównym i najpewniejszym sposobem ochrony dziecka jest
nadzór ze strony rodziców lub innych osób dorosłych, to
środki zapobiegawcze przy produkcji artykułów dla dzieci
również mają zasadnicze znaczenie.”
Co to jest chodzik dla dzieci?
Chodziki dla dzieci to urządzenia na kółkach, dzięki
którym małe dzieci, niepotrafiące jeszcze chodzić, mogą
poruszać się na własnych nogach. Stosuje się je zwykle od
momentu, kiedy dziecko potrafi siedzieć bez pomocy, do czasu, gdy nauczy
się ono samodzielnie chodzić. Z chodzików korzystają
przeważnie dzieci w wieku od 6 do 15 miesięcy.
Na czym polega problem? 
Chodziki dla dzieci są każdego roku przyczyną tysięcy
urazów u niemowląt. Wypadki polegają głównie na
upadku ze schodów lub wywróceniu się i zdarzają się
przeważnie wtedy, gdy dzieci próbują pokonywać
nierówności, np. progi lub brzegi dywanów. Urazy wskutek takich
wypadków bywają bardzo groźne, ponieważ
w większości przypadków dotyczą głowy dziecka.Dane z Portugalii wskazują, że 850 dzieci w wieku od 7 do 15
miesięcy wymaga pomocy z powodu urazów związanych z
używaniem
chodzików[1]. Połowa
przypadków to upadki ze schodów, a ponad 60% urazów dotyczy
głowy. 
Brytyjskie Towarzystwo Zapobiegania Wypadkom u Dzieci szacuje, że w
Wielkiej Brytanii chodziki powodują więcej wypadków niż
jakikolwiek inny produkt służący do opieki nad dziećmi
– w 2002 r. hospitalizowano ponad 2 350 dzieci, które
ucierpiały w wypadkach spowodowanych przez chodziki; prawie 70% z nich
miało poniżej jednego roku. 
Według danych ze szpitala uniwersyteckiego w Tuluzie (Centre
Hospitalier Universitaire de Toulouse) z lat 2003-2006 na pediatryczny
oddział urazowy przyjęto 178 dzieci w wieku od 7 do 12 miesięcy,
które ucierpiały w wyniku upadku przy korzystaniu z chodzika.
W obliczu coraz częstszych urazów spowodowanych przez
tego rodzaju urządzenia państwa członkowskie zwróciły
się o ustalenie normy bezpieczeństwa na poziomie UE. 
Jak wygląda procedura? 
Normę opracował Europejski Komitet Normalizacyjny (CEN); jest ona
już stosowana przez organy nadzoru handlowego w państwach
członkowskich przy kontrolowaniu rynku pod kątem niebezpiecznych
produktów dla dzieci. Przestrzeganie tego typu norm UE jest dobrowolne;
produkt wytworzony zgodnie z normą opublikowaną w Dzienniku
Urzędowym UE jest uznawany za bezpieczny, natomiast jeśli
producent zdecyduje się nie przestrzegać normy UE, to ma
obowiązek zagwarantować, że jego produkt spełnia co najmniej
takie same wymogi i poziomy bezpieczeństwa, jak przewidziane w normie.
Wiąże się to z uciążliwym wymogiem zastosowania
dodatkowych, konkretnych procedur certyfikacji, czego można
uniknąć przez proste zastosowanie normy UE. Prowadzi to zwykle do
powszechnego stosowania norm UE w danej branży.  
Jakie główne zmiany i elementy wprowadza się w nowej
normie? 
Główne ryzyko stosowania chodzika wiąże się z
możliwością jego wywrócenia się. W związku z tym w
nowej normie przewidziano testy i wymogi dotyczące stabilności,
które mają temu zapobiegać. Nowa norma (nr ref.: EN 1273:2005)
określa wymogi i testy stosowane w produkcji chodzików,
ograniczające dziecku możliwość sięgania po
niebezpieczne przedmioty i zmniejszające ryzyko upadku w miejscach
mogących powodować niestabilność (jak schody lub progi).
Szczególne znaczenie dla zapewnienia bezpiecznego stosowania
chodzików mają ostrzeżenia i instrukcje skierowane do osób
dorosłych, ponieważ to na nich, nadzorujących dzieci, spoczywa
ostatecznie odpowiedzialność za stworzenie dziecku maksymalnie
bezpiecznego otoczenia. Ponadto chodziki nie są urządzeniami do nauki
chodzenia, a ich długotrwałe stosowanie może zaburzyć
naturalny rozwój umiejętności chodzenia u dziecka. 
Z tego powodu w normie przewidziano również wymóg
dołączania do chodzików instrukcji zwracających osobom
dorosłym uwagę na fakt, że produkt ten nie jest przeznaczony dla
dzieci powyżej określonej wagi ani dla dzieci, które nie
potrafią jeszcze siedzieć bez pomocy. 
Szczegółowe informacje:
http://ec.europa.eu/consumers/safety/news/index_en.htm
http://www.cen.eu/
[1] Sprawozdanie
Europejskiego Sojuszu na rzecz Bezpieczeństwa Dzieci (European Child
Safety Alliance), 2006 r.
