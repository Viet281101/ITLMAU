IP/09/ 941   Bruksela, dnia 17 czerwca 2009 r. Komisja Europejska rzuca nam wyzwanie „Wymyśl nowy świat” – poprzez fotografię  W kontekście Europejskiego Roku Kreatywności i Innowacji (EYCI) 2009 Komisja Europejska otwarła konkurs fotograficzny pt. „Wymyśl nowy świat”. Fotografowie profesjonalni i amatorzy w każdym wieku z całej Unii Europejskiej mogą dać przy tej okazji wyraz swojej kreatywności. Prestiżowe jury wyłoni zwycięzców, którzy otrzymają nagrody w postaci sprzętu fotograficznego i wycieczek do europejskich miast. W związku z konkursem uruchomiono specjalną stronę internetową:   www.imagine2009.eu   . Zdjęcia należy nadsyłać do dnia 31 sierpnia 2009 r. Jedną z nieodzownych dla przeżycia cech człowieka jest wyobraźnia: pomaga w nadawaniu znaczenia doświadczeniom i pozwala zrozumieć wiedzę. To dzięki wyobraźni potrafimy zrozumieć świat. W tych czasach szybkich zmian musimy być elastyczni i kreatywni, musimy w pełni korzystać z naszej wyobraźni i innowacyjności, a także przenosić się myślami w przyszłość.  Komisja Europejska zachęca wszystkich fotografów zawodowych oraz amatorów, jak również studentów fotografii oraz wszystkich innych zainteresowanych do zgłaszania swoich prac do konkursu fotograficznego pt. „ Wymyśl nowy świat ". Jest on otwarty dla wszystkich miłośników fotografii będących rezydentami jednego z państw członkowskich UE, krajów kandydujących, Liechtensteinu lub Norwegii.  Jury konkursu „Wymyśl nowy świat” przewodniczyć będzie Chris Wainwright – profesor fotografii a jednocześnie przewodniczący Europejskiej Ligi Instytutów Sztuki (ELIA). Zgłoszone zdjęcia oceniać będzie międzynarodowe jury składające się z wybitnych przedstawicieli świata fotografii i sztuki, którzy wyłonią zwycięzców. W skład jury wejdą: Claude Bussac , dyrektor PhotoEspaña, Hiszpania; François Hébel , dyrektor Rencontres d'Arles, Francja; Orsolya Kőrösi , dyrektor zarządzająca Węgierskim Domem Fotografii, Węgry; Vangelis Ioakimidis , dyrektor Muzeum Fotografii w Salonikach, Grecja; Elina Brotherus , fotograf i artystka video, Finlandia oraz Klavdij Sluban , francuski fotograf słoweńskiego pochodzenia.  Europejscy obywatele będą mieli możliwość wybrania zwycięzcy „ Nagrody Publiczności ” poprzez głosowanie w Internecie. Czterech zwycięzców konkursu otrzyma cenne nagrody w postaci aparatów fotograficznych, sprzętu fotograficznego, wycieczek do europejskich miast; nagrodą będzie również docenienie ich talentów na skalę europejską.   Konkurs fotograficzny to jedno z wielu wydarzeń organizowanych przez Komisję Europejską w ramach Europejskiego Roku Kreatywności i Innowacji 2009.  Celem Europejskiego Roku, pod hasłem „ Wyobraźnia, Kreatywność, Innowacje” jest podniesienie poziomu świadomości publicznej na temat znaczenia kreatywności i innowacji jako kompetencji kluczowych dla rozwoju osobistego, społecznego oraz gospodarczego. Podkreślając wagę kreatywności i innowacji, Unia dąży do właściwego ukształtowania przyszłości Europy w warunkach globalnej konkurencji w oparciu o twórczy i innowacyjny potencjał, jaki drzemie w nas wszystkich. Więcej informacji:  Oficjalna strona internetowa konkursu:    www.imagine2009.eu    Oficjalna strona Europejskiego Roku Kreatywności i Innowacji:   http://create2009.europa.eu
