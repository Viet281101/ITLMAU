IP/09/1349  Bruksela, dnia 2 3 września 2009 r.  Komisja bardziej ekologiczna niż kiedykolwiek  Komisja Europejska od dawna stoi politycznie na czele walki z globalnymi zmianami klimatu.  Jako organizacja o dużych zasobach kadrowych przewodzi również, dając przykład innym i wprowadzając zmiany przynoszące realne skutki.  Sukces pilotażowego projektu Komisji Europejskiej rozpoczętego w 2001 r. skłonił ją obecnie do podjęcia decyzji o rozszerzeniu swojego systemu zarządzania środowiskowego na wszystkie działania i budynki Komisji w Brukseli i Luksemburgu.  Z tym programem certyfikacji, opartym na rozporządzeniu EMAS (system ekozarządzania i audytu we Wspólnocie), Komisja wprowadza system, który definiuje ekologiczne aspekty jej działalności oraz umożliwia ich ocenę, przyczyniając się do ciągłych usprawnień w takich obszarach jak wyższa wydajność energetyczna, optymalne wykorzystanie zasobów naturalnych czy redukcja emisji dwutlenku węgla.  „Nasz personel od dawna wykazuje się prawdziwym zaangażowaniem w działania na rzecz ograniczenia negatywnego wpływu działalności Komisji na środowisko.  Komisja już w 1997 r. zaangażowała się w politykę ekologicznego prowadzenia działalności, w ramach której przeprowadziła ocenę i sporządziła sprawozdanie dotyczące wpływu jej działań na środowisko poprzez pilotażową realizację rozporządzenia EMAS.  Rozszerzając dalej system EMAS w Komisji, wykorzystujemy zgromadzone doświadczenie, aby sprostać wyzwaniu, jakim jest ciągła redukcja wpływu naszej działalności na środowisko w kolejnych latach” – powiedział Siim Kallas, wiceprzewodniczący Komisji ds. administracji, audytu i zwalczania nadużyć finansowych.  Rozszerzenie systemu zarządzania środowiskowego na całą Komisję w Brukseli i Luksemburgu  Patrząc na pozytywne wyniki etapu pilotażowego można stwierdzić, że system zarządzania środowiskowego oparty na rozporządzeniu EMAS okazał się najwłaściwszym instrumentem zarządzania i poprawy stopnia ochrony środowiska w Komisji Europejskiej.  System ten wykazał również, że istnieje synergia między różnymi departamentami i zaangażowanymi pracownikami w staraniach nad osiągnięciem wspólnych celów.  Podjęta dzisiaj przez Komisję decyzja rozszerza ten system zarządzania na wszystkie jej działania i budynki w Brukseli i Luksemburgu.  Oficjalna rejestracja w EMAS przez właściwe organy krajowe powinna zostać osiągnięta w 2012 r. w odniesieniu do wszystkich działań Komisji oraz w 2014 r. w odniesieniu do wszystkich jej budynków.  Główne osiągnięcia etapu pilotażowego EMAS w Brukseli (lata 2002-2008)  1) Redukcja zużycia energii i wody oraz emisji dwutlenku węgla w budynkach   1   :   Zużycie energii elektrycznej i wody spadło odpowiednio o 14 i 23% na metr kwadratowy.  Emisję dwutlenku węgla z tych budynków ograniczono o 7% na metr kwadratowy. 2) Redukcja zużycia papieru Od 2003 r. ograniczono zużycie papieru offsetowego o 48%, a papieru biurowego o 41%. 3) Redukcja ilości odpadów  Ilość powstających odpadów przypadających na osobę rocznie spadła o 11% z 331 kg do 294 kg.  Około 54% objętości tych odpadów podlega recyklingowi. 4) Wspieranie przyjaznych dla środowiska środków transportu  Dane z ostatniego badania (z połowy 2008 r.) wskazują na pozytywny wpływ starań Komisji na rzecz promowania przyjaznych dla środowiska środków transportu.  Odsetek pracowników w Brukseli dojeżdżających do pracy samochodem spadł do 29% (z 50% w 1998 r.), natomiast odsetek korzystających z transportu publicznego – autobusów, tramwajów, metro i pociągów – wzrósł o 50% (z 32% w 1998 r.).   Komisja ściśle współpracuje z władzami regionu brukselskiego nad nowym projektem zagospodarowania przestrzennego dotyczącym obszaru w pobliżu głównych budynków Komisji w Brukseli.  Jednym z celów jest doprowadzenie do tego, by okolica ta rozwijała się w bardziej zrównoważony sposób jako miejsce pracy i zamieszkania, ze szczególnym uwzględnieniem ekologicznych form transportu.  Wszystkie deklaracje środowiskowe KE są dostępne na stronie internetowej EMAS:     http://ec.europa.eu/environment/emas/index_en.htm   (w menu „Tools | environmental statement library” |  część 99).   1 :   Dla porównania – uwzględniono tylko 19 biurowców objętych obecnie zakresem EMAS w Brukseli.
