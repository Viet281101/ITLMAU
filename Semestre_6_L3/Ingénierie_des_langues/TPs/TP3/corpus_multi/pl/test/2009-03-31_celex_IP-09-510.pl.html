IP/09/510
Bruksela, dnia 31 marca 2009 r.Środowisko naturalne: UE obchodzi
30-lecie dyrektywy ptasiejW dniu 2 kwietnia mija 30-ta rocznica
przyjęcia pierwszego unijnego aktu prawnego dotyczącego kwestii
przyrody – tzw. dyrektywy ptasiej. Przepisy te stanowią jedno z
największych osiągnięć europejskiej polityki ochrony
środowiska oraz centralny punkt unijnej strategii na rzecz powstrzymania
procesu utraty różnorodności biologicznej. Dyrektywa ptasia
odegrała kluczową rolę w odwróceniu procesu wymierania
niektórych najbardziej zagrożonych gatunków
ptaków w Europie, w szczególności poprzez ustanowienie sieci
obszarów specjalnej ochrony (OSO). Dzięki ukierunkowanym
działaniom Unii Europejskiej, rządów krajowych,
obrońców przyrody i ochotników na rzecz wprowadzenia jej w
życie, przyszłość licznych gatunków ptaków rysuje
się obecnie znacznie lepiej. Dotyczy to warzęchy (Platalea
leucorodia), bielika zwyczajnego (Haliaeetus albicilla) oraz orła
iberyjskiego (Aquila adalberti). Obecnie istnieje prawie 5 000 OSO,
obejmujących ponad 10 proc. powierzchni Unii Europejskiej. Stanowią
one integralną część sieci ekologicznej Natura 2000.
Dyrektywa ptasia jest doskonałą ilustracją podziału
odpowiedzialności i współpracy między 27 państwami
członkowskimi UE.
Stavros Dimas, unijny komisarz ds. środowiska, stwierdził:
„Dyrektywa ptasia to jeden z największym sukcesów unijnej
polityki ochrony środowiska. Stanowi ona praktyczny przykład naszego
zaangażowania na rzecz zachowania światowej
różnorodności biologicznej. Oprócz tego, że naturalne
piękno ptaków to bezcenna część naszego dziedzictwa
naturalnego, są one także zasadniczymi wskaźnikami stanu
środowiska. Dzikie ptactwo w Europie odniosło wielkie korzyści z
surowych norm ustanowionych w dyrektywie. Istnieją nadal znaczące
wyzwania, którym należy sprostać, aby zapewnić
długoterminową witalność ptasich populacji Dyrektywa ptasia
jest dzisiaj tak samo istotna, jak 30 lat temu, i ma do odegrania kluczową
rolę w realizacji polityki dotyczącej różnorodności
biologicznej w nadchodzących latach.”
Dyrektywa ptasia – historia sukcesu
Trzydzieści lat po jej przyjęciu dyrektywa ptasia pozostaje
najważniejszym unijnym aktem prawnym w zakresie ochrony ptactwa w Europie.
Jest również jednym z największych sukcesów, jeśli
chodzi o politykę UE w dziedzinie ochrony środowiska.
Badanie opublikowane w czasopiśmie Science potwierdziło,
że wniosła ona znaczący wkład w powstrzymanie procesu
wymierania niektórych najbardziej zagrożonych gatunków
ptaków w Europie. Poprawę stanu populacji ptaków, takich jak
petrel maderski (Pterodroma madeira), pelikan kędzierzawy
(Pelecanus crispus) czy kormoran mały (Phalacrocorax
pygmaeus), osiągnięto w znacznym stopniu dzięki wyznaczeniu
obszarów specjalnej ochrony (OSO). Sieć prawie 5 000 OSO obejmuje
ponad 10 % powierzchni Europy, a także znaczące przybrzeżne
obszary morskie. 
Dyrektywa ptasia jest doskonałą ilustracją udanej
współpracy międzynarodowej. Kiedy przyjmowano ją w 1979 r.,
UE składała się zaledwie z dziewięciu państw
członkowskich. Obecnie współpraca rozciąga się na
obszar rozszerzonej Unii, a OSO znajdują się w 27 krajach. Jednakowe
zasady dotyczące ochrony ptaków obowiązują w całej
Wspólnocie, a Komisja ściśle kontroluje ich wdrażanie przez
państwa członkowskie, wykorzystując, w razie potrzeby, procedury
sądowe związane z naruszeniem przepisów. 
W dyrektywie ptasiej uwzględniono znaczenie
współistniejącej z naturą działalności
człowieka, np. myślistwa, rybołówstwa i rolnictwa. Znaczna
część terenów objętych siecią Natura 2000
pozostanie prawdopodobnie w rękach prywatnych właścicieli, a
nacisk będzie kładziony na zagwarantowanie w przyszłości
gospodarki zrównoważonej zarówno pod względem ekologicznym,
jak i ekonomicznym.
Wyzwania na przyszłość
Pomimo osiągniętego postępu bogata
różnorodność awifauny europejskiej, liczącej ponad 500
gatunków dzikich ptaków, poddawana jest w dalszym ciągu
poważnej presji. Zgodnie z ostatnimi badaniami naukowymi, proces wymierania
w poważnym stopniu dotyczy 43 proc. gatunków ptaków w Europie.
Stanowi to wielkie wyzwanie, jeśli chodzi o zakończenie tworzenia
sieci Natura 2000, włącznie z jej komponentem morskim. 
Istnieje również potrzeba większej ochrony wspólnego
ptactwa, które zależne jest od obszarów wiejskich. Zmiany w
zakresie polityki rolnej doprowadziły do niepokojącego zmniejszenia
populacji ptaków krajobrazu rolniczego. Ich liczebność
spadła o około 50 proc. od roku 1980. Chociaż sytuacja w tym
zakresie obecnie stabilizuje się, konieczne są dalsze działania
na rzecz lepszej integracji wymogów dotyczących ochrony ptaków w
ramach polityki w dziedzinie rolnictwa oraz w innych dziedzinach, aby
odtworzyć populacje ważnych gatunków, np. strepeta (Tetrax
tetrax) czy derkacza (Crex crex). 
Stan zdrowia ptaków jest symptomatyczny dla czynników
oddziałujących w szerszej skali na różnorodność
biologiczną, takich jak zmiany klimatu. Widoczne są już zmiany w
rozkładzie niektórych ptasich populacji. Zapewnienie przyrodzie
odpowiedniej przestrzeni oraz dostosowanie środków
służących zachowaniu ptactwa do zmian klimatu to kluczowe
wyzwanie na przyszłość.
Dyrektywa ptasia jest również pomocna w podejmowaniu przez UE
zobowiązań na szczeblu międzynarodowym dotyczących
ptaków migrujących. Ponieważ wiele gatunków ptaków
spędza część życia poza Europą, zasadnicze
znaczenie ma współpraca z krajami położonymi
wzdłuż szlaków ich wędrówek w celu zapewnienia ochrony
niezbędnej dla zachowania zdrowia ptasich populacji.
Kontekst
Dyrektywa ptasia została przyjęta w odpowiedzi na rosnące
zaniepokojenie zanikaniem populacji dzikich ptaków w Europie, spowodowanym
zanieczyszczeniem, utratą siedlisk oraz niezrównoważoną
działalnością człowieka. Uwzględniono w niej
również fakt, że dzikie ptactwo, złożone w dużej
mierze z gatunków wędrownych, stanowi wspólne dziedzictwo
państw członkowskich, a jego skuteczna ochrona wymaga
współpracy na szczeblu międzynarodowym. 
W celu uzyskania dalszych informacji zob.: 
http://ec.europa.eu/environment/nature/legislation/birdsdirective/index_en.htm
