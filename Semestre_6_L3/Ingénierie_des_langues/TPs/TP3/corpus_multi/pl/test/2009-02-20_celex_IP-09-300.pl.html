IP/09/300
Bruksela, 20 lutego 2009 r.Rozszerzenie sprzed pięciu lat
przyniosło UE długotrwałe korzyści i wzmocniło jej
pozycję w walce z obecnym kryzysemOstatnie rozszerzenia Unii Europejskiej były
ważnym krokiem w procesie jednoczenia się Europy i przyniosły
korzyści obywatelom w całej Unii.  Pod względem
gospodarczym rozszerzenie przyczyniło się do podwyższenia poziomu
życia w nowych państwach członkowskich i otworzyło
możliwości eksportu i inwestycji dla starych państw
członkowskich.  Pomogło również wzmocnić
demokrację, stabilność i bezpieczeństwo na naszym
kontynencie.  Rozszerzona UE odgrywa większą rolę w
rozwiązywaniu problemów o globalnym zasięgu, takich jak zmiany
klimatu czy zarządzanie światową gospodarką. Pięć
lat po rozszerzeniu UE jest nie tylko większa, ale także silniejsza,
bardziej dynamiczna i bogatsza pod względem kulturowym.  Największym
wyzwaniem w obecnej trudnej sytuacji na świecie jest powstrzymanie
tendencji protekcjonistycznych, które pozbawiłyby obywateli ogromnych
korzyści wynikających ze stworzenia jednolitego rynku bez granic
liczącego 500 milionów ludzi.     
„Rozszerzenia w 2004 i 2007 roku były ważnym historycznym
krokiem. Położyły kres podziałowi w Europie,
przyczyniły się do wzmocnienia demokracji i przyniosły wszystkim
krajom UE korzyści gospodarcze w postaci zwiększonej
konkurencyjności, wyższego wzrostu gospodarczego i większej
liczby miejsc pracy.  Nie możemy pozwolić, by kryzys
przesłonił ten niekwestionowany sukces.  Zjednoczeni jesteśmy w
stanie wpływać na rozwiązania problemów światowych
takich jak zmiany klimatu i zarządzanie finansami w skali
międzynarodowej.  Podzieleni nie osiągniemy niczego” –
powiedział komisarz ds. gospodarczych i walutowych Joaquín
Almunia.
Komisarz ds. rozszerzenia Olli Rehn dodał: „Rozszerzenie
zapewniło stabilność i przyczyniło się do rozwoju
demokracji i praworządności w Europie. Pod względem gospodarczym
przyniosło korzyści zarówno nowym, jak i starym państwom
członkowskim, a także całej UE.  Rozszerzyło obszar pokoju i
dobrobytu na prawie 500 milionów ludzi i zwiększyło nasze
wpływy na świecie.”
Minęło juz 5 lat od czasu przyjęcia przez UE 10 nowych
członków[1] z Europy
Środkowej i Wschodniej, które położyło kres kilku
dekadom podziałów spowodowanych przez zimną wojnę. W 2007
roku do UE  przystąpiły dwa kolejne państwa członkowskie,
Bułgaria i Rumunia. Komunikat dotyczący pięciolecia rozszerzonej
UE dowodzi, że rozszerzenie przyniosło obu stronom ogromne
korzyści gospodarcze.  
Rozszerzona UE jest teraz największym zintegrowanym obszarem
gospodarczym na świecie, który generuje ponad 30% światowego PKB
i na który przypada ponad 17% handlu światowego. Dzięki temu UE
jest jednym z decydujących graczy na arenie światowej.  Jej głos
liczy się w kontekście kształtowania globalizacji tak, by 
spełniała potrzeby obywateli. 
Dochód na jednego mieszkańca w nowych państwach
członkowskich wzrósł z 40% średniego dochodu w starych
państwach członkowskich w 1999 roku do 52% w roku 2008, zaś
średni wzrost gospodarczy w latach 2004–2008 wyniósł 5,5% w
porównaniu z 3,5% w latach 1999–2003.    Nie nastąpiło to
jednak kosztem starych państw członkowskich, w których roczny
wzrost gospodarczy w latach 2004-2008 wynosił około 2,2%,
pozostając na zbliżonym poziomie w porównaniu do  wzrostu
odnotowanego w latach 1999–2003.  
Rozszerzenie zwiększyło również możliwości
wymiany handlowej. W 2007 r. prawie 80% towarów eksportowanych z nowych
państw członkowskich trafiło do pozostałych krajów UE.
W starych państwach członkowskich również odnotowano wzrost
sprzedaży na rynki nowych państw członkowskich z 4,75%
całkowitej wielkości eksportu dziesięć lat temu do 7,5% w
2007 r.   
Bezrobocie w nowych państwach członkowskich spadło z poziomu,
który w wielu z nich był bardzo wysoki, do poziomu zbliżonego do
notowanego obecnie w pozostałych krajach UE – około 7% w 2007
roku.  Obawy starych państw członkowskich dotyczące wielkiej
migracji zarobkowej okazały się bezpodstawne. W większości
przyjmujących państw członkowskich liczba pracowników
migrujących nie przekroczyła 1% miejscowej ludności w wieku
produkcyjnym i umożliwiła wypełnienie braków na rynku pracy.
Ważnym aspektem tej migracji jest tymczasowość – 50%
migrantów z ostatniej fali przebywających w Zjednoczonym
Królestwie powróciło do swoich krajów. 
Obecny kryzys światowy stwarza trudności we wszystkich krajach, w
tym także w UE, a bezrobocie wzrasta wszędzie.   
Duża, zjednoczona UE jest jednak w stanie lepiej rozwiązać ten
i  inne problemy niż państwa członkowskie działające w
pojedynkę. UE podjęła skoordynowane działania mające na
celu stabilizację systemu bankowego i pomoc w ożywieniu gospodarki.
Środki te,  w połączeniu dalszymi działaniami
będącymi w trakcie przygotowań, przywrócą kluczową
dla gospodarki zdolność do kredytowania i powinny zapewnić
stopniowe ożywienie gospodarcze począwszy od końca tego roku.
Nowe państwa członkowskie, które doświadczają
obecnie poważnego spowolnienia wzrostu gospodarczego, mogą liczyć
na wsparcie w postaci znacznych funduszy dostępnych  w ramach polityki
spójności UE. Instrument wspierający bilans płatniczy
umożliwia UE wspomożenie państw członkowskich
znajdujących się poza strefą euro, które potrzebują
tymczasowej pomocy. 
Wspólne zasady dotyczące konkurencji i pomocy państwa
zapewniają przedsiębiorstwom równe reguły gry.
Strategii lizbońska na rzecz wzrostu gospodarczego i zatrudnienia
umożliwia opracowanie reform, które zwiększą potencjał
wzrostu naszych gospodarek i uczynią je bardziej odpornymi na globalne
wstrząsy.  
Komisja wraz z państwami członkowskimi pracuje nad zmianami w
Europejskim Funduszu Społecznym, które pomogłyby w utrzymaniu
zatrudnienia w starych i nowych państwach członkowskich.  Komisja
podejmuje również działania na rzecz zminimalizowania szerszych
skutków społecznych kryzysu, wykorzystując w tym celu między
innymi Fundusz Dostosowania do Globalizacji.
Zreformowany pakt na rzecz stabilności i wzrostu zapewnia solidne ramy,
które umożliwiają nam stymulowanie popytu i zwiększanie
zatrudnienia w bliższej perspektywie, gwarantując jednocześnie
równowagę i stabilność finansów publicznych w
średnim i długim okresie. 
Full Communication and analytical report available on:
http://ec.europa.eu/economy_finance/thematic_articles/article13913_en.htmhttp://ec.europa.eu/enlargement/5years[1] Cypr, Estonia, Litwa,
Łotwa, Malta, Polska, Republika Czeska, Słowacja, Słowenia oraz
Węgry.
