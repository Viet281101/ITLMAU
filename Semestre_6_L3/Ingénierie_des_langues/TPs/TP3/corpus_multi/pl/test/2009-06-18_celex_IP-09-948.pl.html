I P/09/948  Bruksela, dnia 18 czerwca 2009 r.    Urlop rodzicielski: europejscy partnerzy społeczni podpisują zmienione porozumienia ramowe Zgodnie z nowym porozumieniem ramowym zawartym z europejskimi partnerami społecznymi czas trwania urlopu rodzicielskiego zostaje przedłużony z trzech do czterech miesięcy przypadających na każdego rodzica i przysługuje on wszystkim zatrudnionym, bez względu na rodzaj ich umowy o pracę. Porozumienie jest owocem sześciomiesięcznych negocjacji między partnerami społecznymi i odzwierciedla zmiany, jakie zaszły w społeczeństwie oraz na rynku pracy od czasu podpisania pierwszego porozumienia ramowego w sprawie urlopu rodzicielskiego w roku 1995. W uroczystości oficjalnego podpisania umowy, która miała miejsce dziś rano, uczestniczył komisarz ds. zatrudnienia, spraw społecznych i równości szans – Vladimír Špidla.  Podkreślił on, iż „Porozumienie to jest dowodem na to, że europejskie partnerstwo społeczne spełnia swoją rolę i przynosi pracownikom oraz przedsiębiorstwom w Europie konkretne rezultaty.”    Dodał również: „Porozumienie to skupia się bezpośrednio na jednym z podstawowych priorytetów w zakresie równości kobiet i mężczyzn i świadczy o wyraźnym dążeniu ku rozwiązaniom ułatwiającym godzenia życia prywatnego i zawodowego, a jednocześnie uwzględnia różnice między przepisami, praktykami i tradycjami poszczególnych państw.”   Nowe porozumienie ramowe w sprawie urlopów rodzicielskich zostało podpisane dziś rano przez europejskich partnerów społecznych:  ETUC, BUSINESSEUROPE, CEEP i UEAPME. W nowym porozumieniu określono, iż:    urlop rodzicielski zostaje przedłużony z 3 do 4 miesięcy dla każdego rodzica;  jeden z 4 miesięcy nie może zostać przeniesiony z jednego rodzica na drugiego;     porozumienie to dotyczy wszystkich zatrudnionych, bez względu na rodzaj ich umowy o pracę (praca na czas określony, w niepełnym wymiarze godzin itd.);   rodzice wracający do pracy po urlopie rodzicielskim mogą zwrócić się o dostosowanie ich warunków pracy (np. godzin pracy);   porozumienie to zapewnia lepszą ochronę nie tylko przed zwolnieniem, ale również przed wszelkimi formami niekorzystnego traktowania ze względu na egzekwowanie prawa do urlopu rodzicielskiego.    Teraz postanowienia porozumienia zostaną zbadane przez Komisję.    Następnie, przed latem, Komisja skieruje do Rady wniosek o wprowadzenie porozumienia w życie poprzez przyjęcie dyrektywy, zgodnie z postanowieniami Traktatu o dialogu społecznym.    Dyrektywa musi zostać przyjęta w Radzie kwalifikowaną większością głosów.  Informacje ogólne  Po dwóch etapach prowadzonych z udziałem europejskich partnerów społecznych konsultacji w sprawie godzenia życia prywatnego z zawodowym i rodzinnym organizacje międzysektorowego dialogu społecznego zdecydowały się na negocjacje w sprawie porozumienia w zakresie urlopu rodzicielskiego.    W wyniku negocjacji w grudniu 1995 r. zostało zawarte pierwsze porozumienie ramowe na poziomie Wspólnoty, a w 1996 r. przyjęta została w tej sprawie dyrektywa Rady (96/34/WE).    Niemal 15 lat później, uznawszy, że nadszedł czas, by aktualizować treść porozumienia, partnerzy społeczni zasiedli do negocjacji i opracowali nową jego wersję.    Negocjacje rozpoczęły się we wrześniu 2008 r. i zakończyły w marcu 2009 r.  Dalsze informacje Dalsze informacje na temat dialogu społecznego:    http://ec.europa.eu/social/main.jsp?catId=329&amp;langId=pl    Dalsze informacje na temat wspierania równości kobiet i mężczyzn:    http://ec.europa.eu/social/main.jsp?catId=418&amp;langId=pl    Roczne sprawozdanie za rok 2009 na temat równości kobiet i mężczyzn:    http://ec.europa.eu/employment_social/publications/booklets/equality/pdf/eul1450_090330_bas_pl.pdf    Strona internetowa kampanii przeciwko różnicom w wynagrodzeniach:    http://ec.europa.eu/equalpay    Komunikat wideo: Znoszenie różnic w wynagrodzeniach kobiet i mężczyzn w Europie    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1    Komunikat wideo: Kobiety sukcesu    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
