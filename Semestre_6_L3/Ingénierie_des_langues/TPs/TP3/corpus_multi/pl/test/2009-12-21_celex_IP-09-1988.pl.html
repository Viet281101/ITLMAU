IP/09/ 1988   Bruksela, 21 grudnia 2009 r.  Unijna kampania na rzecz zdrowego odżywiania – interaktywna gra w poszukiwanie skarbów: finał już blisko!  Najmłodsi Europejczycy w dwudziestu siedmiu krajach UE mogą wykazać się wiedzą o zrównoważonej diecie i zdrowym trybie życia, odkrywając korzyści, jakie płyną z jedzenia owoców, warzyw i produktów mlecznych, a jednocześnie mają szansę na zdobycie wspaniałych nagród, związanych z uprawianiem sportu i gotowaniem. Ostateczny termin udziału w grze w poszukiwanie skarbów upływa w dniu 31 grudnia 2009 r.  Na internetowej witrynie zainaugurowanej 28 września br. przez samą komisarz Mariann Fischer Boel (zob.   IP/09/1366   ) pod hasłem „Smakuj, pij, ruszaj się!”, zainaugurowaną poznacie wesołą gromadkę Smakoszków - smakowitych i energicznych stworków owocowych, warzywnych i mlecznych, które opowiadają dzieciom o dobrym jedzeniu.  Grę w poszukiwanie skarbów rozgrywa się w ośmiu rundach. W każdej z nich trzeba prawidłowo odpowiedzieć na dwa pytania – przy pomocy Smakoszków oprowadzających uczestników po całym portalu w poszukiwaniu odpowiedzi. Do gry zapraszamy dzieci i młodzież do lat 16. Każdy może spróbować swoich sił, a przy odrobinie szczęścia – wygrać piękne prezenty na dynamiczny początek nowego roku 2010. Do wygrania są między innymi: rowery górskie, urządzenia kuchenne do robienia jogurtów, sokowirówki, albo stoły do ping-ponga z pełnym wyposażeniem. Podstawowe informacje  Kampanii na rzecz zdrowego odżywiania towarzyszą unijne programy pomocowe: „ Owoce w szkole ” i „ Mleko w szkole ". Są to równie ważne inicjatywy krzewiące bardziej zrównoważony sposób odżywiania wśród dzieci i wpajające im zdrowe nawyki żywieniowe.  Kampania na rzecz zdrowego odżywiania niesie wprost do szkół przesłanie: Smakuj, pij, ruszaj się! W objazdowej akcji Smakoszków, która przemierzyła Belgię, Francję, Wielką Brytanię i Irlandię, a także Estonię, Litwę i Polskę, uczestniczyło ponad 17 tys. uczniów wraz z nauczycielami. Ocena imprezy była bardzo pozytywna: uczestnicy uznali ją za interesującą i pouczającą – doceniając interaktywne elementy. Impreza doczeka się z całą pewnością kontynuacji, zważywszy na wielką liczbę zgłoszeń do udziału w kolejnej turze przedstawień, które powinny dotrzeć do jeszcze większej liczby szkół w całej UE. Warto zobaczyć interesujący materiał filmowy z imprezy – w którym belgijska mistrzyni tenisa Justine Henin razem z Rosolino Cannio, ośmioletnim rekordzistą z księgi Guinnessa zachęcają dzieci do zdrowszego odżywiania.  Zainteresowani rodzice mogą również znaleźć mnóstwo dobrych rad i wskazówek, jak skłonić dzieci do jedzenia urozmaiconych śniadań czy też przekonać je do zdrowszych przekąsek między posiłkami. Specjalny kącik dla nauczycieli zawiera opisy najlepszych inicjatyw, garść faktów i liczb, a także zestaw materiałów dydaktycznych, służących jako inspiracja do propagowania akcji w szkole. Z niedawnego sondażu Eurobarometru wynika, że trzy czwarte respondentów „całkowicie zgadza się” z opinią, że dzieci z nadwagą jest dziś więcej niż pięć lat temu. I rzeczywiście: w skali całej UE nadwaga dotyka około 22 milionów dzieciaków, z czego 5 milionów cierpi na otyłość.  Bliż sze informacje:  Kampania „Smakoszki”:    http://ec.europa.eu/agriculture/tasty-bunch/    Poszukiwanie skarbów:    http://ec.europa.eu/agriculture/tasty-bunch/treasure-hunt/index_en.htm    Aktualne materiały prasowe dostępne w Internecie:    http://ec.europa.eu/agriculture/tasty-bunch/press-corner/index_en.htm?press=audiovisual
