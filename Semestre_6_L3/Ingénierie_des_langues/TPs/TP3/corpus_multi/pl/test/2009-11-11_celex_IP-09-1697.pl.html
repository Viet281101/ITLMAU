IP/09/1697 Bruksela, dnia 11 listopada 2009 r. Łatwiejsze wzajemne udostępnianie dowodów przez państwa członkowskie i zagwarantowanie ich dopuszczalności w sprawach karnych Komisja przyjęła dzisiaj zieloną księgę zapowiadającą podjęcie dalszych działań skierowanych na poprawę współpracy między państwami członkowskimi w zakresie uzyskiwania dowodów w sprawach karnych. Komisja przewiduje zastąpienie obecnych fragmentarycznych ram prawnych dotyczących uzyskiwania dowodów w sprawach karnych jednym instrumentem opartym na zasadzie wzajemnego uznawania, obejmującym wszystkie rodzaje dowodów oraz wprowadzającym wspólne standardy w celu zabezpieczenia dopuszczenia dowodów w sprawach sądowych. Zielona księga zakłada konsultacje z państwami członkowskimi i właściwymi zainteresowanymi stronami na temat zasadności tego podejścia oraz wielu innych istotnych kwestii z tym związanych. Wiceprzewodniczący Komisji Jacques Barrot, komisarz ds. sprawiedliwości, wolności i bezpieczeństwa, oświadczył: „W obliczu przestępczości transgranicznej nie można dopuścić do sytuacji, w których organy sprawiedliwości napotykałyby przeszkody spowodowane różnicami w systemach sądownictwa państw członkowskich oraz brakiem wzajemnego uznawania orzeczeń sądowych. W związku z tym kwestią o szczególnym znaczeniu jest wzmocnienie skutecznej współpracy w zakresie uzyskiwania wszystkich rodzajów dowodów w sprawach karnych, a poprzez to ułatwianie i przyspieszanie współpracy między państwami członkowskimi”.  Obecnie obowiązujące przepisy regulujące uzyskiwanie materiału dowodowego z innego państwa członkowskiego obejmują szereg instrumentów funkcjonujących jednocześnie, opartych na różnych zasadach i mających różny zakres. Utrudnia to ich stosowanie, może powodować zamieszanie wśród praktyków prawa i prowadzić do sytuacji, w których nie stosują oni instrumentu najbardziej odpowiadającego poszukiwanemu dowodowi. Ostatecznie czynniki te utrudniają skuteczną współpracę transgraniczną. Ponadto kwestia dopuszczenia przed sądem dowodu otrzymanego od innego państwa członkowskiego jest uregulowana jedynie w sposób pośredni, jako że nie istnieją wspólne standardy w zakresie gromadzenia dowodów. Stwarza to ryzyko, że przepisy dotyczące uzyskiwania dowodów w sprawach karnych będą skutecznie stosowane jedynie przez państwa członkowskie posiadające zbliżone standardy krajowe w zakresie uzyskiwania dowodów. Zgodnie z zasadami określonymi w komunikacie z dnia 10 czerwca 2009 r. „Przestrzeń wolności, bezpieczeństwa i sprawiedliwości w służbie obywatelom” Komisja zamierza podjąć działania zmierzające do poprawy współpracy między państwami członkowskimi w zakresie uzyskiwania dowodów w sprawach karnych. Komisja przewiduje zastąpienie obecnych fragmentarycznych ram prawnych dotyczących uzyskiwania dowodów w sprawach karnych jednym instrumentem opartym na zasadzie wzajemnego uznawania, obejmującym wszystkie rodzaje dowodów oraz wprowadzenie wspólnych standardów w zakresie gromadzenia dowodów w sprawach karnych. Celem zielonej księgi są konsultacje z państwami członkowskimi i zainteresowanymi stronami na temat zasadności tego podejścia oraz wielu innych istotnych kwestii z tym związanych.    http://www.ec.europa.eu/commission_barroso/barrot/welcome/default_pl.htm
