IP/09/506
Bruksela, dnia 31 marca 2009 r.W UE będzie znacznie taniej i dużo
prościej uzyskać ochronę znaku towarowegoKomisja Europejska i państwa członkowskie
UE podjęły decyzję o kolejnym obniżeniu opłat
uiszczanych na rzecz wspólnotowej agencji odpowiedzialnej za przyznawanie
praw do znaków towarowych na poziomie UE tj. Urzędu Harmonizacji Rynku
Wewnętrznego (UHRW) z siedzibą w Alicante w Hiszpanii; oraz o
uproszczeniu procedury rejestracji. Środek ten, stanowiący kolejny
krok po pierwszej obniżce w roku 2005 (IP/05/1289)
sprawi, że przedsiębiorstwa prowadzące działalność
na jednolitym rynku UE będą mogły znacznie taniej i prościej
uzyskać ochronę znaku towarowego, co przyniesie im
oszczędności na poziomie około 60 mln euro rocznie. Środek
ten wejdzie w życie z dniem 1 maja 2009 r.
Charlie McCreevy, komisarz ds. rynku wewnętrznego i usług,
stwierdził: „To dobra wiadomość dla przedsiębiorstw
w Europie. Znaczne obniżenie opłat i uproszczenie procedury oznacza o
wiele przystępniejszy i łatwiejszy dostęp do ochrony znaku
towarowego na poziomie UE. Przyczyni się to do rozwoju
przedsiębiorczości i ożywienia działalności
gospodarczej, co jest niezbędne w dobie kryzysu gospodarczego. Z tych
udogodnień skorzystają w szczególności małe i
średnie przedsiębiorstwa, dla których koszty i procedura
uzyskania tej ochrony stanowią często poważne
obciążenie.” „W przypadku małego
przedsiębiorstwa ochrona znaku towarowego na poziomie Wspólnoty
gwarantuje prawo dostępu towarów i usług tego
przedsiębiorstwa do jednolitego rynku europejskiego w
przyszłości. Dla dużych przedsiębiorstw ochrona znaku
towarowego jest kluczowym narzędziem prowadzenia działalności
międzynarodowej”, powiedział prezes UHRW Wubbo de
Boer.
Zmniejszenie opłat i uproszczenie procedury sprowadza się w
zasadzie do zniesienia opłaty za rejestrację wspólnotowych
znaków towarowych. Przedsiębiorstwa pokrywać będą zatem
jedynie opłatę za zgłoszenie, nie będą natomiast
już uiszczać oddzielnej opłaty za rejestrację. Dzięki
temu znacznie skróci się również czas rozpatrywania
zgłoszeń o rejestrację wspólnotowego znaku towarowego.
W praktyce oznacza to natomiast, że zamiast kwoty 1 750 euro za
zgłoszenie i rejestrację wspólnotowego znaku towarowego, w
przyszłości od przedsiębiorstw pobierana będzie jedynie
opłata za zgłoszenie w wysokości 1 050 euro.
Przedsiębiorstwa składające zgłoszenie przez internet
uzyskają większy upust i pobierana od nich opłata za
zgłoszenie wyniesie jedynie 900 euro zamiast obecnie pobieranej kwoty
1 600 euro. 
Obniżenie opłat oznacza, że w przyszłości
przedsiębiorstwa zapłacą 40 % mniej za uzyskanie
wspólnotowego znaku towarowego i aż o 44 % mniej, w przypadku gdy
skorzystają z możliwości złożenia zgłoszenia
drogą elektroniczną.
Ponadto oddzielna opłata za zgłoszenie i rejestrację
międzynarodowego znaku towarowego wskazującego Wspólnotę
Europejską na mocy Protokołu madryckiego zostanie obniżona z
poziomu 1 450 euro do 870 euro, co również oznacza 40 %
spadek.
Tło
UHRW został powołany przez Radę Ministrów w 1994 roku. Od
rozpoczęcia działalności urzędu w roku 1996, popyt na
wspólnotowe znaki towarowe stale wzrasta, czasami gwałtownie.
Dotychczas UHRW zarejestrował łącznie ponad 500 000
znaków towarowych w imieniu kilkuset tysięcy spółek z
całego świata. Ponieważ UHRW jest samofinansującą
się agencją UE, jej budżet w całości pochodzi z
opłat uiszczanych przez korzystające z jej usług
przedsiębiorstwa. Agencja nie otrzymuje dotacji ani wsparcia
podatników UE i ze względu na to, że jest organizacją typu
non-profit, jej budżet musi być zrównoważony. 
W ostatnich kilku latach UHRW udało się wdrożyć ambitny
program mający na celu zwiększenie wydajności i poprawę
efektywności, zapewniając jednocześnie wysoką
jakość usług docenianą przez coraz szersze kręgi
użytkowników. Pomimo zmniejszenia opłat w 2005 r. UHRW
generuje ostatnio ogromne rezerwy gotówkowe.
Dzięki temu UHRW – kontynuując inwestycje
służące ulepszaniu świadczonych usług, w
szczególności internetowych, oraz skróceniu czasu udzielenia
odpowiedzi – może podzielić się korzyściami
płynącymi ze zwiększenia wydajności z ogółem
środowiska przedsiębiorców, w szczególności z
małymi i średnimi przedsiębiorstwami, dla których koszty
ochrony własności intelektualnej i jej egzekwowanie stanowią
często znaczne obciążenie.
Dalsze obniżenie opłat było przedmiotem szeroko zakrojonych
dyskusji z państwami członkowskimi. Stanowi pierwszy element szeregu
środków służących zrównoważeniu budżetu
UHRW w przyszłości, ustalonych przez państwa członkowskie na
wspólnym posiedzeniu Rady Administracyjnej i Komitetu Budżetowego
UHRW, które odbyło się we wrześniu 2008 roku.
Więcej informacji:
http://ec.europa.eu/internal_market/indprop/tm/index_en.htm
http://oami.europa.eu
