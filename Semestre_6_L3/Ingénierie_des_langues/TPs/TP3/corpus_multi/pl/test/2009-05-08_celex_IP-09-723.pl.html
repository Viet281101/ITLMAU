IP/09/723
Bruksela, dnia 8 maja 2009 r.Polityka spójności na
najwyższym światowym poziomie: Komisarz Danuta Hübner
bierze udział w pierwszej konferencji na wysokim szczeblu na temat
zarządzania na poziomie regionalnym w kontekście światowymW dniu 11 maja Danuta Hübner,
komisarz ds. polityki regionalnej, wygłosi w Brukseli programowe
przemówienie na konferencji poświęconej „Zarządzaniu
na poziomie regionalnym w kontekście światowym". Konferencja,
która jest pierwszym wydarzeniem tego rodzaju, zgromadzi 300
uczestników, w tym przedstawicieli europejskich władz regionalnych,
Brazylii, Rosji, Chin, Kanady, Paragwaju, Senegalu, Burkina Faso i innych
krajów oraz przedstawicieli organizacji regionalnych, takich jak OLAGI
(Władze średniego szczebla Ameryki Łacińskiej) czy Unia
Afryki Zachodniej. Celem tego spotkania jest przyjrzenie się
doświadczeniom polityki spójności UE oraz podobnym programom w
innych częściach świata w kontekście rosnącego
zainteresowania tą polityką w ramach stosunków zewnętrznych
UE. Głównym wątkiem konferencji będzie zagadnienie, jak
zorganizować skuteczniejsze systemy zarządzania w celu zapewnienia
maksymalnego oddziaływania strategii rozwoju regionalnego.
Przed konferencją komisarz Hübner powiedziała: „Przed
krajami na całym świecie stoją podobne wyzwania, przede wszystkim
związane z kryzysem gospodarczym, ale także w związku ze
starzeniem się społeczeństw, zagrożeniami związanymi ze
zmianami klimatu oraz problemami bezpieczeństwa energetycznego. W Unii
Europejskiej rozwijamy partnerstwo z krajami spoza UE, które przynosi
obustronne korzyści. Widzimy, że wiele krajów wykazuje
rosnące zainteresowanie modelem polityki spójności UE i jej
powodzeniem we wspieraniu zrównoważonego rozwoju regionalnego.
Konferencja ta stanowi znakomitą okazję wymiany doświadczeń
i uczenia się od siebie nawzajem.” 
Dwudniowa konferencja organizowana jest przez Dyrekcję Generalną
ds. Polityki Regionalnej Komisji Europejskiej we współpracy z
Dyrekcją Generalną ds. Rozwoju, Komitetem Regionów oraz Forum
Światowych Stowarzyszeń Regionów (FOGAR). Obok analizowania
doświadczeń UE w dziedzinie polityki spójności, konferencja
będzie także okazją do przyjrzenia się różnym
modelom rozwoju, sposobom wymiany doświadczeń w ramach
współpracy transgranicznej oraz roli regionów europejskich we
wspieraniu partnerstwa z innymi regionami.
Korzystanie z doświadczeń europejskiej polityki
spójności
W swoim przemówieniu komisarz Hübner odwoła się do
podstawowej przesłanki polityki spójności, tj. wspierania
spójności gospodarczej i społecznej poprzez zmniejszanie
rozbieżności w poziomie rozwoju pomiędzy państwami
członkowskimi i regionami. Podczas gdy zasada ta pozostaje
głównym fundamentem polityki spójności, wyzwania
stojące przed regionami europejskimi z czasem uległy zmianie. Komisarz
Hübner wskaże, jak polityka UE ewoluowała, aby sprostać
nowej rzeczywistości i odpowiedzieć na stawiane przez nią
wyzwania w bardziej strategiczny i skuteczny sposób.
Pani komisarz uwypukli także istotny „terytorialny” wymiar
nowych wyzwań ze strony globalizacji, zmian klimatycznych i
demograficznych, który wymaga działań na poziomie lokalnym i
regionalnym. Danuta Hübner naświetli także główne
sukcesy polityki spójności, jak również wnioski
wyciągnięte z doświadczeń nabytych przy wdrażaniu tej
polityki, co może okazać się użyteczne dla krajów spoza
Europy. 
Konferencja podzielona została na trzy sesje: Pierwsza –
„Odpowiedź regionów na światowe wyzwania" –
skoncentruje się na wkładzie różnych systemów
zarządzania na poziomie regionalnym w programy rozwoju, zarówno w UE,
jak i poza nią. Druga – „Rola współpracy regionalnej
w zglobalizowanym świecie” – poświęcona będzie
rosnącemu udziałowi regionów europejskich w działaniach
wspierających rozwój miast i regionów w innych
częściach świata oraz badaniu możliwości udziału
sieci regionalnych w działaniach na rzecz zrównoważonego rozwoju.
Ostatnia sesja, zatytułowana „Nierówności między
regionami w krajach wschodzących”, skupi się na analizie
nierówności w różnych częściach świata oraz
ocenie, czy podejście w oparciu o podział geograficzny, takie jak
polityka spójności UE, jest najbardziej skutecznym sposobem
przeciwdziałania takim nierównościom. 
Informacje dla redaktorów
UE podpisała z Chinami, Rosją i Brazylią porozumienia
dwustronne o wzmocnieniu współpracy w dziedzinie polityki regionalnej.
Podobna umowa ma zostać wkrótce podpisana z Ukrainą. W obszarze
wspólnych zainteresowań znajdują się środki wspierania
rozwoju regionalnego opartego na innowacji, klasyfikacja i definiowanie
regionów oraz planowanie przestrzenne. 
Parlament Europejski niedawno także podjął decyzję o
finansowaniu (w kwocie 2 mln EUR) projektu pilotażowego, mającego na
celu wspieranie polityki spójności w skali światowej. 
Szczegółowe
informacje na temat konferencji można znaleźć na stronie
internetowej: 
http://ec.europa.eu/regional_policy/conferences/globalreggov/index_en.htm
Więcej informacji na temat spraw międzynarodowych w ramach unijnej
polityki spójności można znaleźć na stronie: 
http://ec.europa.eu/regional_policy/international/index_en.htm
