IP/09/ 1204  Bruksela, dnia 30 lipca 2009 r. Już 2 miliony studentów wzięły udział w programie Erasmus  Z opublikowanych dzisiaj najnowszych danych wynika, że unijny program Erasmus na rzecz mobilności i współpracy w szkolnictwie wyższym cieszył się dużym powodzeniem również w roku akademickim 2007/2008, umożliwiając studiowanie za granicą ponad 162 000 europejskich studentów oraz oferując możliwość prowadzenia zajęć na zagranicznych uczelniach 27 000 nauczycieli akademickich. Po raz pierwszy w ramach tego programu 20 000 studentów odbyło staż zawodowy w firmach lub organizacjach za granicą, natomiast niemal 5 000 pracowników uczelni odbyło dzięki niemu szkolenia za granicą. Liczba stypendystów Erasmusa studiujących za granicą lub odbywających tam staż zawodowy wzrosła o 5,2% w porównaniu z rokiem 2006/2007, podczas gdy sama liczba wyjazdów stypendialnych na studia zwiększyła się o 2,1%. Z tych najnowszych danych wynika też, że do połowy 2009 r. w programie Erasmus wzięło udział ponad 2 mln studentów.  Odnosząc się do tych informacji Ján Figel’, europejski komisarz odpowiedzialny za edukację, szkolenia, kulturę i młodzież, powiedział:  „ Coraz więcej europejskich studentów bierze udział w wymianie w ramach programu Erasmus.  Jako że od momentu jego ustanowienia w 1987 r. program ten umożliwił 2 mln studentów naukę i odbycie stażu zawodowego za granicą, można go uznać za sukces na skalę europejską.  Z badań wynika, że z tej transnarodowej mobilności korzystają nie tylko pojedyncze osoby wyjeżdżające za granicę, ale również ich uczelnie oraz ogół społeczeństwa.  Powinniśmy teraz wykorzystać dotychczasowy sukces programu i dać możliwość wyjazdu wszystkim młodym ludziom, którzy chcieliby odbyć naukę za granicą.  W tym celu rozpoczęliśmy niedawno konsultacje społeczne na temat najlepszej strategii, która doprowadzi nas do tego celu”.  Z opublikowanych dzisiaj przez Komisję danych dotyczących mobilności studentów i pracowników uczelni w roku akademickim 2007/2008 wynika, że w ciągu 21 lat, od roku 1987 do 2008, około 1 846 600  studentów skorzystało z możliwości odbycia części studiów w ramach programu Erasmus.  W roku 2007/2008 162 695 stypendystów Erasmusa studiowało za granicą.  Oznacza to co prawda wzrost w wysokości 2,1% w porównaniu z rokiem ubiegłym, jednak obserwuje się także jego spowolnienie, szczególnie w 10 krajach, z których wyjechało mniej studentów niż przed rokiem.  W innych krajach, na przykład w Wielkiej Brytanii i Holandii, odnotowano natomiast wzrost liczby  studentów wyjeżdżających w ramach programu Erasmus .  Wyjazd y studentów na stażu zawodowy są jedną z nowych form wymiany oferowanych przez program Erasmus;  skorzystało z niej 20 002  studentów w roku 2007/2008, przy czym liczba oferowanych staży prawdopodobnie wzrośnie w przyszłości.  Wydaje się, że coraz więcej stypendystów Erasmusa wybiera właśnie staż za granicą, a nie możliwość odbycia studiów.  Ponadto dzięki wprowadzeniu szkoleń dla pracowników uczelni program Erasmus obejmuje obecnie zarówno studentów, jak i nauczycieli akademickich.  W roku 2007/2008 4 883 pracowników instytucji szkolnictwa wyższego odbyło szkolenia w przedsiębiorstwach i instytucjach partnerskich za granicą.   Liczba wyjazdów w celu prowadzenia zajęć wzrosła również w tym roku, i to o ponad 5%.  W roku akademickim 2007/2009 27 157 wykładowców wyjechało za granicę, aby prowadzić zajęcia w instytucji partnerskiej.  Od momentu uruchomienia tego rodzaju wymiany niemal 200 000 wykładowców i innych pracowników uczelni wzięło w niej udział.  W roku akademickim 2007/2008 we wszystkich typach wymiany studentów, w tym w stażach zawodowych, wzięło udział 182 697 stypendystów, zatem liczba wyjazdów stypendialnych w ramach programu Erasmus wzrosła o ponad 5%.  Jednocześnie znacznie wzrosła kwota miesięcznego stypendium przyznawanego studentom w ramach programu Erasmus i wynosi ona obecnie średnio 250 EUR miesięcznie w przypadku obydwu typów mobilności studentów .  Było to możliwe dzięki zdecydowanemu wzrostowi budżetu programu Erasmus na działania na rzecz mobilności, mianowicie do wysokości 372 mln EUR w 2007 r., dzięki ustanowieniu programu unijnego „Uczenie się przez całe życie”.  Krajami, z których wyjeżdża najwięcej stypendystów Erasmusa w stosunku do ich ogólnej liczby studentów, są:  Liechtenstein (6,43%), Austria (1,77%), Czechy (1,54%) oraz Hiszpania (1,41%) Informacje o programie  W chwili obecnej około 4% europejskich studentów otrzymuje stypendium Erasmusa na pewnym etapie studiów.  Z programu korzystają nie tylko indywidualni studenci i pracownicy uczelni, gdyż wspiera on również całe instytucje szkolnictwa wyższego dzięki współpracy polegającej na organizacji intensywnych programów, budowaniu i utrzymywaniu sieci kontaktów, realizacji projektów i innych działań oraz dzięki kontaktom ze światem biznesu i ze społeczeństwem.  Po przystąpieniu do programu Chorwacji i Byłej Jugosłowiańskiej Republiki Macedonii w 2009 r. liczba krajów uczestniczących wzrosła do 33. Więcej informacji:  Nota zawierająca szczegółowe dane statystyczne wraz z najnowszymi danymi liczbowymi z podziałem na poszczególne kraje:  „Program Erasmus:  najnowsze dane dotyczące udziału w programie”   MEMO/09/355   , 30 lipiec 2009 r.  Strona Komisji Europejskiej   The Erasmus programme   [zawierająca więcej danych statystycznych]  Komisja Europejska:  konsultacje społeczne:    Green Paper on promoting the learning mobility of young people
