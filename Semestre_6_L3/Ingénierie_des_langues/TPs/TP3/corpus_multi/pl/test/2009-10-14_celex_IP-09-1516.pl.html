IP/09/1516 Bruksela, dnia 14 października 2009 r. Kosowo* – realizacja perspektywy europejskiej  Komisja Europejska ogłasza dziś początek nowego etapu w stosunkach UE z Kosowem. W swoim komunikacie zatytułowanym „Kosowo – realizacja perspektywy europejskiej” Komisja proponuje rozpoczęcie procesu prowadzącego do zwolnienia obywateli Kosowa z obowiązku wizowego oraz prac przygotowawczych nad kompleksową umową w sprawie handlu, która miałaby zostać podpisana, gdy Kosowo zacznie spełniać określone wymogi. Komisarz ds. rozszerzenia, Olli Rehn, zaznaczył: „Dzisiejsza decyzja jest początkiem nowej ery. Proponujemy serię praktycznych działań, które poprawią życie wszystkich obywateli Kosowa. Dzięki tym środkom Kosowo przekona się, że zbliżenie się do UE nie jest wcale czymś abstrakcyjnym, lecz chodzi tu o rzeczywiste, namacalne korzyści dla wszystkich. Wzywamy teraz państwa członkowskie UE do przyjęcia naszych propozycji i śledzenia, czy Kosowo rozwija się w rytm przemian zachodzących w pozostałej części Bałkanów Zachodnich.”  Inicjatywa ta stanowi jedno z założeń dokumentu strategicznego Komisji z 2009 r. dotyczącego rozszerzenia, który przewiduje również sprawozdanie okresowe dla Kosowa za rok 2009. W listopadzie ubiegłego roku państwa członkowskie UE z zadowoleniem przyjęły wniosek Komisji o zbadanie, w jaki sposób UE mogłaby pomóc Kosowu w rozwoju politycznym i społeczno-gospodarczym w ramach ogólnej perspektywy europejskiej dla tego kraju.  Dziś Komisja wskazuje najważniejsze obszary polityki, którymi Kosowo powinno zająć się w ciągu następnych kilku lat i określa, w jaki sposób UE może służyć w tym zakresie wsparciem. Podsumowując przedstawia ona szereg zaleceń co do sposobu realizacji przyjętej polityki. Komisja proponuje rozpoczęcie prac nad liberalizacją reżimu wizowego dla obywateli Kosowa. Wnioskuje również o nawiązanie stosunków handlowych z Kosowem. Komisja pragnie także zbadać, w jaki sposób Kosowo mogłoby zostać włączone do udziału w pewnych programach wspólnotowych i inicjatywach w dziedzinach takich jak zatrudnienie, przedsiębiorstwa i edukacja. Komisja proponuje wreszcie, aby UE pogłębiła dialog polityczny prowadzony z Kosowem i rozszerzyła zakres wspólnotowej pomocy finansowej na kwestie współpracy transgranicznej. Środki unijne będą wdrażane stopniowo, stosownie do postępów Kosowa.  Propozycje Komisji nie przesądzają o stanowisku państw członkowskich UE co do statusu Kosowa. * w rozumieniu rezolucji Rady Bezpieczeństwa ONZ nr 1244/99
