IP/09/1165 Bruksela, dnia 20 lipca 2009 r Miguel Induráin bierze udział w selekcji finałowych projektów nowego oficjalnego unijnego logo dla produktów ekologicznych Dnia 20 lipca 2009 r. gwiazda kolarstwa Miguel Induráin dał wyraz swojego poparcia dla zorganizowanego przez Komisję Europejską konkursu na unijne logo ekologiczne. Miguel Induráin, który zasłynął jako pięciokrotny zwycięzca Tour de France oraz dwukrotny zwycięzca Giro d’Italia, wziął udział w obradach jury mającego wyłonić najlepsze prace nadesłane w ramach tego ogólnoeuropejskiego wydarzenia. Będąc synem rolnika, Miguel Induráin przez całe życie miał okazję do szlifowania wiedzy na temat żywności i mógł sam wykorzystać tę wiedzę w praktyce. Jego sportowa determinacja i waga, jaką przywiązuje do zdrowego odżywiana, były cenną pomocą dla jury decydującego, które z prac w najlepszy sposób przedstawiają ekologiczne produkty i które zostaną zaprezentowane na ostatnim etapie konkursu.  W skład jury, do którego Miguel Induráin przyłączył się w celu dokonania ostatecznego wyboru, weszli eksperci w dziedzinie ekologicznego rolnictwa i ekologicznej produkcji oraz uznani na skalę międzynarodową profesjonaliści w dziedzinie projektowania. Wybitnymi członkami jury byli: Erik Spiekermann , dyrektor artystyczny i współwłaściciel agencji EdenSpiekermann z Niemiec; Riitta Brusila-Räsänen , wykładowca projektowania graficznego na uniwersytecie w Lapland (Finlandia); Szymon Skrzypczak , młody polski grafik, laureat konkursu na logo UE; Francuzka Elisabeth Mercier , dyrektor stowarzyszenia Agence BIO ; Szwajcar Urs Niggli , dyrektor instytutu badań nad rolnictwem ekologicznym (FiBL); Czech Tom Václavík , ekspert ds. marketingu produktów ekologicznych oraz prezydent międzynarodowego stowarzyszenia ekologicznego detalistów ( International Organic Retailers Association ); oraz Craig Sams , przewodniczący brytyjskiej organizacji ekologicznej Soil Association . Obradom jury konkursowego przewodniczył Rob Vermeulen , były prezydent Pan-European Brand Design Association .  Najlepsze wybrane projekty zostaną przedstawione europejskim obywatelom, którzy w głosowaniu wyłonią ostatecznego zwycięzcę. Projekty te zostaną opublikowane na stronie   http://ec.europa.eu/agriculture/organic/logo/index_pl.htm   przed końcem roku. W wyborze zwycięskiego logo udział mogą wziąć wszyscy obywatele UE.  Nowe logo będzie stosowane w przypadku wszystkich produktów ekologicznych w całej Unii Europejskiej począwszy od lipca 2010 r.  W przeciwieństwie do już istniejącego i stosowanego dobrowolnie unijnego logo ekologicznego, nowe logo będzie obowiązkowo umieszczane na wszystkich wstępnie pakowanych produktach ekologicznych pochodzących z 27 państw członkowskich. Nowe logo przyczyni się do zapewnienia europejskich konsumentów, że kupowane przez nich produkty są ekologicznego pochodzenia, zaś ich jakość jest zgodna z normami na poziomie Unii Europejskiej.
