IP/09/1576   Bru ksela, dnia 23 października 2009 r.  Ochrona środowiska: Komisja ogłasza plebiscyt na „Zieloną Stolicę Europy” na lata 2012 i 2013 Rozpoczął się wybór miast, które będą kolejnymi Zielonymi Stolicami Europy. Prestiżowy tytuł Zielonej Stolicy Europy stanowi wyraz uznania dla miast najbardziej przyjaznych dla środowiska. Na początku tego roku Sztokholm i Hamburg zostały pierwszymi laureatami tego wyróżnienia odpowiednio na lata 2010 i 2011. Obecnie rozpoczęto konkurs mający na celu wyłonienie miast, które otrzymają ten upragniony tytuł w latach 2012 i 2013. Celem corocznego przyznawania tego tytułu jest pomoc miastom europejskim w ich przekształcaniu w bardziej atrakcyjne i zdrowe miejsca, w których „da się żyć”. Komisarz UE ds. środowiska Stavros Dimas oświadczył: „Lokalne władze odgrywają kluczową rolę w dziedzinie poprawy warunków życia mieszkańców miast. Tytuł Zielonej Stolicy Europy stanowi dla miast zachętę do rozwiązywania problemów dotyczących ochrony środowiska i poprawy jakości życia obywateli dzięki uwzględnieniu kwestii ochrony środowiska w planowaniu rozwoju miast.” Tytuł Zielonej Stolicy Europy na lata 2012 i 2013  Wszystkie miasta UE mające ponad 200 000 mieszkańców mogą obecnie ubiegać się o tytuł Zielonej Stolicy Europy na lata 2012 i 2013. W konkursie na przyznanie nagrody mogą brać udział miasta z 27 państw członkowskich UE, krajów kandydujących (Turcji, Byłej Jugosłowiańskiej Republiki Macedonii i Chorwacji) oraz krajów należących do Europejskiego Obszaru Gospodarczego (Islandii, N orwegii i Liechtensteinu). Kandydatury będą oceniane na podstawie 11 kryteriów związanych z ochroną środowiska, obejmujących między innymi: wkład w walkę z globalnymi zmianami klimatu, generowanie odpadów i gospodarowanie odpadami, przyrodę i różnorodność biologiczną, transport, ochronę powietrza i wody. Przedstawiciele miast mogą zgłaszać kandydatury korzystając z internetowego formularza zgłoszenia. Termin zgłaszania kandydatur do tytułu na lata 2012 i 2013 upływa 1 lutego 2010 r. Nazwy miast, którym przyznano tytuł, zostaną ogłoszone w październiku 2010 r.  W skład jury wchodzą przedstawiciele Komisji Europejskiej, Europejskiej Agencji Ochrony Środowiska, oraz najważniejszych europejskich i międzynarodowych organizacji zajmujących się ochroną środowiska. Miasta bardziej przyjazne dla środowiska  Czterech na pięciu Europejczyków mieszka obecnie w miastach, a stan środowiska miejskiego ma bezpośredni wpływ na jakość ich życia.  Tytuł Zielonej Stolicy Europy został pomyślany jako inicjatywa wspierająca i wynagradzająca starania w tej dziedzinie, motywująca miasta do angażowania się w dodatkowe działania, oraz jako możliwość pokazania najlepszych praktyk i dzielenia się nimi w gronie europejskich miast. Tytuł otrzymuje miasto, które konsekwentnie dąży do osiągnięcia wysokich standardów ochrony środowiska i jest trwale zaangażowane w ambitne inicjatywy na rzecz poprawy stanu środowiska oraz zrównoważonego rozwoju. Cel inicjatywy zakłada, że miasta, które otrzymały tytuł, będą inspirować inne miasta europejskie i promować najlepsze praktyki. Sztokholm i Hamburg pokonały silnych konkurentów i w lutym bieżącego roku zostały mianowane Zielonymi Stolicami Europy. Stolica Szwecji będzie Zieloną Stolicą Europy w 2010 r., a po niej miano to otrzyma w 2011 r. Hamburg. Miasta te zostały wybrane jako wzory dla reszty Europy ze względu na podejmowane przez nie działania zmierzające do poprawy stanu środowiska miejskiego z korzyścią dla mieszkańców, w tym ze względu na podjęte ambitne kroki dotyczące zwalczania zanieczyszczenia powietrza, korków ulicznych i emisji gazów cieplarnianych. Kontekst Tytuł Zielonej Stolicy Europy jest wynikiem inicjatywy podjętej przez miasta z ekologiczną wizją. Pomysł nadawania tytułu pojawił się po raz pierwszy podczas spotkania, które odbyło się 15 maja 2006 r. w Tallinie z inicjatywy byłego burmistrza tego miasta - Jüri Ratasa. Piętnaście europejskich miast oraz stowarzyszenie miast Estonii podpisało wówczas porozumienie w sprawie ustanowienia tego tytułu. Obecnie inicjatywę tę popiera ponad 40 miast, w tym 21 stolic państw członkowskich UE. Dodatkowe informacje: Dalsze informacje na temat tytułu Zielonej Stolicy Europy można znaleźć na stronie:    www.europeangreencapital.eu   Strona Komisji poświęcona środowisku miejskiemu:    http://ec.europa.eu/environment/urban/home_en.htm
