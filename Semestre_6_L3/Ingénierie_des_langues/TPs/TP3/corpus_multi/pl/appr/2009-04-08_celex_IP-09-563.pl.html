IP/09/563
Bruksela, dnia 8 kwietnia 2009 r.Rybołówstwo: wykorzystanie
pełnego potencjału europejskiej akwakulturyAkwakultura, stanowiąca jeden z najszybciej
rozwijających się sektorów produkcji żywności, już
teraz dostarcza około połowy wszystkich ryb spożywanych na
świecie, ale jej możliwości na tym się nie
kończą. UE wprowadziła wysokie normy
zmierzające do tego, aby podstawą technik i metod akwakultury był
zrównoważony wzrost; ponadto nasz sektor akwakultury jest
światowym liderem w zakresie badań i rozwoju technicznego. Jednak
postęp pod względem doskonałości nie idzie w parze z
produkcją, która w UE utrzymuje stały poziom, podczas gdy w
innych regionach świata obserwuje się znaczny wzrost w tej dziedzinie.
W przedstawionym dzisiaj komunikacie Komisja postanawia zmienić tę
sytuację i nadać sektorowi akwakultury w UE nowy impuls na rzecz
zrównoważonego wzrostu 
„Akwakultura jako dostawca zdrowych produktów rybnych wysokiej
jakości dla wymagających konsumentów w Europie ma przed sobą
piękną przyszłość. Jednak jej potencjał nie jest
obecnie całkowicie wykorzystywany. Nadszedł czas, aby ten ważny
strategicznie sektor otrzymał należny mu pełny udział w
rynku oraz prawo głosu, a także – w dosłownym znaczeniu
– miejsce na rozwój” – powiedział Joe Borg, komisarz
ds. gospodarki morskiej i rybołówstwa.
W swoim komunikacie Komisja analizuje podstawowe przyczyny stagnacji w
produkcji akwakultury w UE oraz przedstawia metody poprawy konkurencyjności
i zrównoważenia sektora oraz zarządzania nim.
Po pierwsze, sektor może stać się bardziej konkurencyjny
dzięki ciągłemu silnemu wsparciu dla badań i rozwoju
technicznego, lepszemu planowaniu przestrzennemu w regionach przybrzeżnych
i dorzeczach (które ułatwiłoby sektorowi konkurowanie o
przestrzeń i wodę) oraz uwzględnieniu specyficznych potrzeb
sektora w unijnej polityce rynkowej dotyczącej produktów
rybołówstwa. Po drugie, akwakultura pozostanie zrównoważona,
jeżeli nadal będzie opierać się na przyjaznych dla
środowiska metodach produkcji, utrzyma wysokie normy w zakresie zdrowia i
dobrostanu zwierząt oraz zapewni wysoki poziom ochrony konsumentów. Po
trzecie, można zrobić więcej na rzecz poprawy wizerunku sektora i
jego aspektów związanych z zarządzaniem. Sukces akwakultury w
znacznym stopniu będzie uzależniony od warunków
sprzyjających działalności gospodarczej w tym sektorze,
stworzonych na szczeblu krajowym i lokalnym.  Dlatego też Komisja zamierza
zapewnić państwom członkowskim i władzom regionalnym
wskazówki w celu zagwarantowania, że ukierunkowane środki na
szczeblu lokalnym, krajowym i unijnym pomogą sektorowi w pełnym
wykorzystaniu swoich atutów
Komisja uważa, że silny i prężny sektor akwakultury
stałby się katalizatorem wzrostu w powiązanych sektorach i
przyczyniłby się do rozwoju obszarów wiejskich i
przybrzeżnych.  Ponadto konsumenci odnieśliby z tego korzyść
w postaci zdrowych produktów żywnościowych wysokiej jakości,
wytworzonych w sposób przyjazny dla środowiska. Powyższe kwestie
stanowią tylko niektóre z zasadniczych korzyści, które
wyniknęłyby ze skoordynowanych na wszystkich szczeblach
działań na rzecz wykorzystania całego potencjału sektora
akwakultury. 
Bliższych informacji udzielają:
http://www.ec.europa.eu/fisheries/cfp/aquaculture_processing/aquaculture_en.htmMemo/09/161
