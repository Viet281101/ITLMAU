IP/09/644
Bruksela, dnia 27 kwietnia 2009 r.Nowa era w unijnej polityce dotyczącej
młodzieżyKomisja przyjęła nową strategię
UE dotyczącą młodzieży na nadchodzącą dekadę.
Nowa strategia zatytułowana „Inwestowanie w młodzież i
mobilizowanie jej” uwzględnia fakt, że młodzi ludzie,
szczególnie w kontekście obecnego kryzysu gospodarczego i finansowego,
są jedną z najbardziej zagrożonych grup społecznych oraz,
że stanowią oni cenną część naszego
starzejącego się społeczeństwa. Nowa strategia ma charakter
międzysektorowy i proponuje zarówno krótko- jak i
długoterminowe działania powiązane z tymi kluczowymi obszarami
polityki, które są istotne dla europejskiej młodzieży.
Obejmują one w szczególności dziedziny edukacji, zatrudnienia,
kreatywności i przedsiębiorczości młodych, a także
włączenia społecznego, zdrowia i sportu, uczestnictwa
młodzieży w społeczeństwie obywatelskim i wolontariatu. Nowa
strategia podkreśla także znaczenie pracy z młodzieżą
oraz określa zwiększone środki, które mają
służyć lepszemu wprowadzaniu w życie polityki
dotyczącej młodzieży na poziomie UE.
Młode pokolenie jest częścią zmniejszających
się zasobów: stanowi ono dziś 20% populacji, a zgodnie z
przewidywaniami proporcja ta ma w 2050 r. wynieść 15%. Należy ono
także do zasobów wyjątkowo cennych, a obecny kryzys gospodarczy i
finansowy w szczególny sposób podkreśla potrzebę dbania o
młody kapitał ludzki. Choć we współczesnej UE przed
młodymi ludźmi otwierają się coraz szersze
możliwości, stają oni także przed trudnymi wyzwaniami, w
wyniku których wielu z nich porzuca szkołę lub pracę lub
też zagrożonych jest biedą i wykluczeniem społecznym. 
Z przeprowadzonych ankiet wynika, że wśród kwestii
wzbudzających wśród młodzieży największe obawy
znajdują się dziś zagadnienia edukacji, zatrudnienia,
włączenia społecznego i zdrowia. Europejska młodzież
musi zostać przygotowana do wykorzystywania istniejących
możliwości, takich jak uczestnictwo w życiu społecznym i
politycznym, wolontariat, kreatywność,
przedsiębiorczość, sport i zaangażowanie w sprawy
światowe. Aby stawić czoła wyzwaniom i zwiększyć
stojące przed młodymi ludźmi możliwości Komisja
proponuje odnowioną, szeroko zakrojoną strategię unijną na
rzecz młodzieży.
Cele strategii „Inwestowanie w młodzież i mobilizowanie
jej”, będącej kontynuacją przedstawionej przez Komisję
Europejską w 2008 r. odnowionej agendy społecznej, są
następujące: 
-		otwieranie przed młodzieżą większych
możliwości w obszarach edukacji i zatrudnienia, 
-		poprawa dostępu i pełnego uczestnictwa wszystkich młodych
ludzi w życiu społecznym, oraz 
-		pogłębianie solidarności między
młodzieżą a resztą społeczeństwa. 
Strategia podkreśla znaczenie pracy z młodzieżą dla
przeciwdziałania bezrobociu, niepowodzeniom szkolnym, wyłączeniu
społecznemu, a także dla poprawy umiejętności i organizacji
czasu wolnego.
W nowej strategii, zawierającej skrótowy opis działań,
które mają być realizowane przez Komisję i państwa
członkowskie, Komisja proponuje przyjęcie podejścia
międzysektorowego w pracy nad wszystkimi kwestiami związanymi z
młodzieżą. W tej perspektywie stanowi ona część
skoordynowanych działań UE podjętych w odpowiedzi na obecny
kryzys.
Strategia proponuje lepszą, bardziej elastyczną i uproszczoną
metodę koordynacji polityki dotyczącej młodzieży w
państwach członkowskich, której związek ze strategią
lizbońską na rzecz wzrostu gospodarczego i zatrudnienia zostaje
wzmocniony.
Odnosząc się do nowej strategii UE dotyczącej
młodzieży, Ján Figel’, europejski komisarz ds.
kształcenia, szkolenia, kultury i młodzieży, powiedział:
Młodzież to nasze dzisiaj i nasze jutro. Musimy wspólnie
podjąć wysiłek otworzenia przed młodymi obywatelami tak
wielu dróg jak to możliwe, szczególnie w obliczu obecnego kryzysu
gospodarczego i finansowego. Zasadnicze znaczenie ma przygotowanie
młodzieży do podejmowania tych licznych wyzwań, które
staną przed nią w dzisiejszym zglobalizowanym świecie. Nasza nowa
strategia pojawiła się w odpowiednim momencie, gdyż odpowiada na
te wyzwania i stanowi początek nowej epoki w rozwijaniu unijnej polityki
dotyczącej młodzieży. 
Przyjęcie przez Komisję nowej strategii dotyczącej
młodzieży poprzedziły szerokie konsultacje prowadzone w 2008 r. z
udziałem krajowych władz, Europejskiego Forum Młodzieży,
organizacji młodzieżowych i innych zainteresowanych stron. Za
pośrednictwem internetu przeprowadzono konsultacje z młodymi
ludźmi, którzy teraz, w nowej fazie nieustającego dialogu
między UE i młodzieżą, poproszeni zostaną o opinie na
temat propozycji Komisji.
Dziś także opublikowany zostanie pierwsze opracowane przez
Komisję „Sprawozdanie UE na temat młodzieży”,
zawierające szczegółowe dane oraz analizy zgromadzone przez
EUROSTAT. Sprawozdania te będą publikowane co trzy lata,
przyczyniając się do budowy lepszej bazy wiedzy o
młodzieży.
Więcej informacji na temat polityki UE dotyczącej
młodzieży znajduje się na stronach:
Strona Komisji Europejskiej poświęcona młodzieży:
http://ec.europa.eu/youth/index_en.htm
Europejski Portal Młodzieżowy:
http://europa.eu/youth/index.cfm
Sprawozdanie UE na temat młodzieży:
http://ec.europa.eu/youth/index_en.htm
Zob:
MEMO/09/201
(Konsultacje przeprowadzone przed przyjęciem przez Komisję nowej
strategii dotyczącej młodzieży „Inwestowanie w
młodzież i mobilizowanie jej”)
MEMO/09/202
(Pierwsze „Sprawozdanie UE na temat młodzieży”)
MEMO/09/204
(Strategia dotycząca młodzieży: często zadawane pytania)
