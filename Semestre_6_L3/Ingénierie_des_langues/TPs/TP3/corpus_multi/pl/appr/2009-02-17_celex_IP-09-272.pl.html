IP/09/272
Bruksela, dnia 17 lutego 2009 r.Ustanowienie w ramach kampanii „Europa
dla pacjentów” pierwszej nagrody dziennikarskiej UE w dziedzinie
zdrowiaKomisja Europejska ogłosiła dziś
stworzenie pierwszej przeznaczonej dla dziennikarzy mediów drukowanych i
elektronicznych nagrody UE w dziedzinie zdrowia. To prestiżowe
wyróżnienie jest ważnym elementem zapoczątkowanej niedawno
kampanii „Europa dla pacjentów”. Jej celem jest
zarówno nagrodzenie, jak i promowanie wysokiej miary europejskiego
dziennikarstwa w dziedzinie zdrowia. Nagroda ma ożywić dyskusję
wokół problematyki zdrowotnej w UE, a w szczególności
wokół inicjatyw związanych z kampanią „Europa dla
pacjentów” 
Androulla Vassiliou, komisarz ds. zdrowia, powiedziała:
„Nagrodę ustanowiono, aby podkreślić kluczową
rolę i odpowiedzialność dziennikarzy w procesie przekazywania
obywatelom Europy informacji na temat polityki i działań UE w
dziedzinie zdrowia. Podjęte w ramach kampanii „Europa dla
pacjentów” inicjatywy w obszarach takich jak badania przesiewowe w
kierunku nowotworów, bezpieczeństwo pacjentów, dawstwo i
przeszczepianie narządów, stosowanie antybiotyków oraz
transgraniczna opieka zdrowotna, dotyczą nas wszystkich i dowodzą,
że obywatele są priorytetem działań Komisji. Mam
nadzieję, że ta nagroda pobudzi dyskusję na poziomie lokalnym,
krajowym i europejskim.” 
Brane pod uwagę będą artykuły, które ukazały
się w prasie lub w publikacjach elektronicznych między datą
przyjęcia pierwszej inicjatywy kampanii „Europa dla
pacjentów”, tj. dniem 2 lipca 2008 r., a końcową datą
15 czerwca 2009 r. Dziennikarze mogą zgłaszać swoje artykuły
za pomocą elektronicznego formularza znajdującego się na stronach
kampanii „Europa dla pacjentów”, gdzie dostępne są
także szczegółowe zasady i warunki konkursu.
Wybór zwycięzcy dokona się w dwóch etapach. Najpierw
krajowe jury, każde pod przewodnictwem przedstawiciela Komisji,
składające się z dwóch specjalistów w dziedzinie
zdrowia i dwóch dziennikarzy, wybiorą finalistę z każdego
państwa członkowskiego.  W drugim etapie wybrany zostanie
zwycięzca i dwóch zdobywców kolejnych nagród. Wyboru tego
dokona jury UE pod przewodnictwem Roberta Madelin, dyrektora generalnego ds.
zdrowia i konsumentów. Nazwiska członków jury krajowych i jury UE
zostaną po ich potwierdzeniu opublikowane na stronach internetowych
kampanii „Europa dla pacjentów”. 
Jesienią 2009 r. 27 finalistów zostanie zaproszonych do Brukseli na
seminarium poświęcone zagadnieniom zdrowia w UE oraz na
prestiżową ceremonię rozdania nagród z udziałem
komisarz Vassiliou. Pierwsza nagroda to 5 000 EUR, druga 3 000 EUR, trzecia
natomiast 2 000 EUR. 
Nagrody dziennikarskie UE w dziedzinie zdrowia oraz kampania „Europa
dla pacjentów” zostały ufundowane w ramach drugiego
wspólnotowego programu w dziedzinie zdrowia 2008-2013.
Planowane jest coroczne przyznawanie nagrody UE w dziedzinie zdrowia, a jej
zasięg może zostać rozszerzony także na media audiowizualne.
Zależy to od sukcesu i doświadczeń wyniesionych z tegorocznej
pierwszej edycji.
Uzyskanie dodatkowych informacji na temat nagrody dziennikarskiej UE w
dziedzinie zdrowia oraz przedkładanie artykułów możliwe jest
na stronach kampanii „Europa dla pacjentów”: 
http://ec.europa.eu/health-eu/europe_for_patients/index_pl.htmInformacje o drugim wspólnotowym programie w dziedzinie zdrowia
2008-2013:
http://ec.europa.eu/health/ph_programme/pgm2008_2013_en.htm
