IP/09/910 Bruksela, dnia 12 czerwca 2009 r. Słowa, które budzą świadomość: konkurs dziennikarski UE na temat dyskryminacji i różnorodności 15% Europejczyków uważa, że doświadczyło dyskryminacji, dlatego Komisja Europejska postanowiła, już po raz szósty, zorganizować konkurs dla dziennikarzy „Za różnorodnością. Przeciw dyskryminacji”. W konkursie mogą uczestniczyć zarówno dziennikarze mediów drukowanych, jak i elektronicznych. Nagroda ma na celu wyeksponowanie talentu pracowników mediów, którzy dzięki swoim artykułom przyczyniają się do lepszego zrozumienia korzyści, jakie niosą z sobą różnorodność i walka z dyskryminacją ze względu na religię, przekonania, niepełnosprawność, wiek, orientację seksualną, rasę lub pochodzenie etniczne. W tym roku przyznana zostanie także nagroda specjalna za artykuły opisujące związki dyskryminacji z biedą. „Konsekwencją dyskryminacji jest marnowanie talentów i jest ona zaprzeczeniem praw podstawowych” powiedział Vladimír Špidla, komisarz UE ds. równości szans. „Nie żyjemy w czasach, w których możemy sobie pozwolić na zmniejszenie wysiłków podejmowanych w walce z tą plagą. Wręcz przeciwnie: musimy zmobilizować wszystkie ludzkie zasoby dla przezwyciężenia kryzysu i skierowania gospodarki Europy z powrotem na właściwe tory. Ta nagroda, przyznawana już po raz szósty, pomaga ludziom zyskać świadomość ich prawa do równego traktowania i pozwala wyeksponować talent dziennikarzy pracujących w Europie.”  Konkurs adresowany jest do dziennikarzy w Unii Europejskiej, którzy poprzez swoją pracę przyczyniają się do lepszego zrozumienia korzyści, jakie niosą z sobą różnorodność i walka z dyskryminacją. Jest on częścią kampanii informacyjnej Komisji Europejskiej „Za różnorodnością. Przeciw dyskryminacji.” promującej w całej Europie różnorodność i wyższy poziom informacji o prawach związanych z dyskryminacją. Partnerami konkursu są Stowarzyszenie Dziennikarzy Europejskich, stowarzyszenie European Youth Press i Europejskie Centrum Dziennikarstwa. W roku poprzednim zwycięzcami konkursu byli dziennikarze krajowych dzienników Le Monde we Francji i duńskiego Jyllands-Posten. W opublikowanym niedawno badaniu   Media4Diversity   nagroda dziennikarska została przywołana jako przykład najlepszej praktyki, która jest dowodem na to, jak istotne są inicjatywy środowisk wyznaczających kierunki polityki i zapewnienie jednoczesnego wsparcia finansowego.  Do konkursu można zgłaszać artykuły opublikowane w UE w okresie od 30 listopada 2008 r. do 31 sierpnia 2009 r., zarówno w formie drukowanej, jak i elektronicznej. Zgłoszeń należy dokonywać na stronie   http://journalistaward.stop-discrimination.info   . Po upłynięciu terminu nadsyłania prac jury w każdym z 27 państw członkowskich wyselekcjonuje zwycięskie artykuły. Następnie jury europejskie wybierze spośród 27 zwycięzców z poszczególnych krajów trzy najlepsze artykuły i wyłoni zdobywcę ogólnoeuropejskiej nagrody dziennikarskiej. Zdobywca pierwszej nagrody otrzyma 4 500 EUR, a zdobywcy dwóch kolejnych odpowiednio 3 000 EUR i 2 000 EUR.  Podobnie jak w poprzednich edycjach przyznana zostanie także nagroda specjalna. W tym roku, w związku z nadchodzącym Europejskim Rokiem Walki z Ubóstwem i Wykluczeniem Społecznym (2010 r.) – nagrodzone zostaną artykuły traktujące o związku dyskryminacji z biedą. Aby ubiegać się o nagrodę specjalną artykuły muszą być poświęcone kwestii tego, jak dyskryminacj a ze względu na rasę lub pochodzenie etniczne, religię lub przekonania, niepełnosprawność, wiek lub orientację seksualną może prowadzić do biedy, lub też w jaki sposób skutkiem biedy może stać się dyskryminacja. Zdobywca nagrody specjalnej otrzyma 2 500 EUR.  Komisja Europejska jest zdeterminowana do walki z dyskryminacją pod każdą jej postacią. Nagroda dziennikarska jest jedną z wielu inicjatyw UE promujących zmianę postaw i zachowań w tym jakże istotnym zakresie. Dodatkowe informacje    http://journalistaward.stop-discrimination.info       http://www.stop-discrimination.info/2187.0.html       Special Eurobarometer 296 : Discrimination in the European Union – Perceptions, Experiences and attitudes
