IP/09/390
Bruksela, dnia 11 marca 2009 r.Bezpieczeństwo na morzu: skuteczniejsze
zapobieganie wypadkom na morzuNa podstawie porozumienia osiągniętego w
wyniku postępowania pojednawczego w grudniu ubiegłego roku, w dniu 11
marca 2009 r., idąc w ślady Rady, Parlament Europejski ostatecznie
przyjął trzeci pakiet środków dotyczących
bezpieczeństwa na morzu.
„Jestem szczególnie zadowolony z porozumienia
osiągniętego przez Parlament i Radę. Stanowi ono znaczący
krok w kierunku skuteczniejszego zapobiegania wypadkom na morzu i wzrostu
odpowiedzialności wszystkich podmiotów sektora” –
podkreślił wiceprzewodniczący Tajani. „Pakiet ten
uzupełnia i aktualizuje obowiązujące prawodawstwo europejskie, a
także stanowi zdecydowaną odpowiedź na wzrost zainteresowania
społecznego tą tematyką” – dodał.
Dzięki niemu Unia Europejska dysponować będzie całkowicie
zreformowanym systemem kontroli statków w portach. System ten umożliwi
systematyczne przeprowadzanie inspekcji na statkach i zwiększenie ich
liczby w stosunku do statków, które należą do grup ryzyka.
Umożliwi też zakazanie najgorszym spośród nich zawijania do
unijnych portów.
Zasady rządzące uznawaniem w Europie organów
upoważnionych do certyfikacji statków w imieniu państw
członkowskich będą bardziej efektywne. Towarzystwa klasyfikacyjne
będą zachęcane do pracy w oparciu o najwyższe standardy.
Przyczynią się do tego z jednej strony system kar
pieniężnych, a z drugiej istnienie organu certyfikującego ich
systemy kontroli jakości.
Narzędzia monitorowania ruchu statków wzdłuż europejskich
wybrzeży zostaną udoskonalone. System SafeSeaNet będzie
stanowił odtąd wyłączny kanał elektronicznej wymiany
danych morskich między państwami członkowskimi. Stworzony
zostanie europejski ośrodek monitorowania ruchu statków. Statki
rybackie będą lepiej zabezpieczone przed zderzeniami. Zapewniona
zostanie niezależność podejmowania decyzji w sprawie przyjmowania
zagrożonych statków w miejscach schronienia.
Również dochodzenia po wypadkach prowadzone będą w
sposób niezawisły. Dzięki wspólnej metodologii
dochodzeń w sprawie wypadków oraz stworzeniu wiarygodnej bazy danych
możliwe będzie wykorzystanie doświadczeń do zapobiegania
przyszłym wypadkom.
Zapobieganie zależy przede wszystkim od działań administracji
państw bandery. Te ostatnie będą podlegać audytowi
przeprowadzanemu zgodnie z procedurą Międzynarodowej Organizacji
Morskiej i będą musiały posiadać świadectwa
jakości.
Wszystkie statki zawijające do portów europejskich będą
musiały być ubezpieczone. Ponadto ubezpieczenia te będą
musiały odpowiadać najwyższym pułapom ograniczeń
odpowiedzialności, a mianowicie tym z konwencji Międzynarodowej
Organizacji Morskiej o ograniczeniu odpowiedzialności armatorów (LLMC)
z 1996 r. Wszystkie statki wpływające do naszych portów
będą musiały przestrzegać tej zasady, mimo że
wymieniona konwencja stosowana jest obecnie zaledwie przez 20 proc.
światowej floty.
Poza tym system odpowiedzialności i ubezpieczeń ustanowiony w
międzynarodowej konwencji uzgodnionej w ramach Międzynarodowej
Organizacji Morskiej (konwencja ateńska w sprawie odszkodowań dla
pasażerów) włączony zostaje do prawa wspólnotowego.
Oznacza to, najpóźniej za cztery lata, wystarczającą i
taką samą ochronę wszystkich obywateli podczas podróży
międzynarodowych. Ponadto ochrona ta będzie stopniowo rozszerzana na
podróże krajowe.
Zobacz także noty MEMO/09/105
