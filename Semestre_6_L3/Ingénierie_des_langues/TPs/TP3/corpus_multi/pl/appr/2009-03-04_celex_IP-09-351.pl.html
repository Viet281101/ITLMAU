IP/09/351
Bruksela, dnia 4 marca 2009 r.Komisja wzywa unijnych przywódców
do jedności w obliczu kryzysu, szybkiej reformy rynku finansowego oraz
dowiedzenia zdolności do światowego przywództwa podczas szczytu
G20Komisja Europejska wzywa przywódców UE
do dalszej intensyfikacji skoordynowanych europejskich
działań służących walce z kryzysem gospodarczym. W
komunikacie na szczyt Rady Europejskiej w dn. 19-20 marca Komisja
przedstawiła projekty ukierunkowane na wykorzystanie szerokiego poparcia,
jakim cieszą się już obecnie inicjatywy w dziedzinie realnej
gospodarki i zatrudnienia. W komunikacie Komisja ujawnia plany kompleksowych
reform systemu finansowego opartych na sprawozdaniu de Larosièrego. Ukazano
w nim, jak wyraźne i wspólne zaangażowanie w realizację tego
ambitnego programu może utorować UE drogę do występowania w
roli światowego lidera podczas szczytu G20 w Londynie w dniu 2
kwietnia.
Przewodniczący Komisji José Manuel Barroso powiedział:
„Wiosenna Rada Europejska musi wysłać silny sygnał dla
obywateli, przedsiębiorstw i całego świata. Tak, istnieje
wyjście z kryzysu. Europa dysponuje jednością, zaufaniem i
determinacją pozwalającymi ten kryzys przezwyciężyć. 
Należy zdecydowanie i w skoordynowany sposób wprowadzić w
życie uzgodniony plan ożywienia gospodarczego. Musimy w pełni
wykorzystać potencjał jednolitego rynku. Zwracamy się dziś
do unijnych przywódców z apelem o uzgodnienie kompleksowego planu
działania. O uczynienie wszystkiego co możliwe dla ochrony naszych
obywateli przed bezrobociem. O oczyszczenie rynków finansowych na bazie
sprawozdania de Larosièrego. Wreszcie, ze względu na
zbliżający się szczyt G20 w Londynie, apelujemy o utorowanie
Europie drogi do pełnienia kierowniczej roli dzięki sile własnego
przykładu i perswazji.”
System bankowy
Na początku komunikatu Komisja przedstawiła zestawienie
środków podjętych od jesieni 2008 r., które zapobiegły
załamaniu europejskiego systemu bankowego, a tym samym niezliczonym
bankructwom i zwolnieniom. Komisja wzywa państwa członkowskie do
szybkiego działania w celu odbudowy zaufania oraz ożywienia rynku
pożyczek bankowych, w szczególności poprzez realizację
wytycznej wydanej przez Komisję w dniu 25 lutego dotyczącej
usunięcia „toksycznych aktywów” z bilansów
bankowych.
Regulacja i nadzór finansowy
Komisja aprobuje główne zasady ustanowione przez grupę de
Larosièrego i zwraca się do unijnych przywódców o ich
zaaprobowanie. Komisja wzywa do ustanowienia systemu nadzoru, w którym
funkcjonować będzie dużo silniejszy nadzór na szczeblu UE,
ale równocześnie wyraźne kompetencje zachowają krajowe
organy nadzoru. Komisja popiera propozycję grupy dotyczącą
ustanowienia pod auspicjami EBC organu wczesnego ostrzegania w celu
identyfikacji i eliminacji zagrożeń systemowych. Komisja popiera
zalecenie grupy w sprawie ustanowienia zestawu podstawowych standardów
regulacyjnych obowiązujących na terytorium całej UE. 
W kwietniu Komisja przedstawi obecnie opracowywane inicjatywy dotyczące
funduszy hedgingowych, inwestycji na niepublicznym rynku kapitałowym oraz
struktur wynagradzania. Po realizacji oceny skutków Komisja przedstawi
czerwcowej Radzie Europejskiej szczegółowy harmonogram dalszych
środków opartych na sprawozdaniu de Larosièrego. Natomiast
jesienią Komisja przedłoży projekty dotyczące nowych ram
nadzoru oraz między innymi takich kwestii jak: ryzyko płynności i
nadużywanie dźwigni finansowej; dalsze podniesienie poziomu ochrony
deponentów i ubezpieczających; oraz skuteczne sankcje za naruszenie
reguł. 
Realna gospodarka
W komunikacie wskazano, że europejski plan ożywienia gospodarczego
zaczyna przynosić pierwsze rezultaty. Wartość ogólnej pomocy
budżetowej dla gospodarki udzielonej za pośrednictwem
środków europejskich i krajowych oraz automatycznych mechanizmów
stabilizacyjnych sięgnie co najmniej 3,3% PKB w latach 2009-2010. W
załączniku do komunikatu zestawiono 500 krajowych środków
stwierdzając, że zasadniczo odpowiadają one zasadom
stanowiącym, że działania ratunkowe powinny być
ściśle ukierunkowane, przejściowe i realizowane w odpowiednim
czasie.  
Komisja zwraca się do unijnych przywódców o zatwierdzenie
jasnych wytycznych w zakresie dalszych działań, zgodnie z zasadami
jednolitego rynku i wolnego handlu światowego, jak również z
celem jak najszybszej budowy niskoemisyjnej gospodarki i przywrócenia
stabilności finansów publicznych. 
Komisja wzywa również ponownie państwa członkowskie do
uzyskania porozumienia w kwestii programu inwestycji wartych 5 mld EUR
przeznaczonych na połączenia między systemami energetycznymi oraz
łącza szerokopasmowe. 
Zatrudnienie
W swoim dokumencie Komisja wzywa państwa członkowskie do
wzmożonych wysiłków w walce z bezrobociem – którego
poziom może sięgnąć 10% w 2010 r., po raz pierwszy od lat
90-tych ub. wieku – i wykluczeniem społecznym. Wysiłki te
powinny również dopomóc w utrzymaniu popytu i zapobieżeniu
dalszym zwolnieniom. Powinny one stanowić centralny element krajowych
programów stymulacji gospodarki. Komisja zwraca się do państw
członkowskich o wykorzystanie takich środków jak pomoc finansowa
na rzecz porozumień dotyczących tymczasowego ograniczenia czasu pracy,
zwiększenia świadczeń dla osób bezrobotnych, obniżenia
pozapłacowych kosztów pracy dla pracodawców oraz napędzania
inwestycji w programy szkoleń i przekwalifikowania. Na szczeblu europejskim
Komisja wzywa do szybkiego zatwierdzenie jej propozycji dotyczących
niezwłocznego zwiększenia zaliczek wypłacanych w ramach
Europejskiego Funduszu Społecznego o kwotę 1,8 mld EUR.
Komisja przedstawia również plan działań przygotowawczych
do europejskiego szczytu w sprawie zatrudnienia, który ma zostać
zorganizowany w maju w Pradze. Na szczycie tym powinny zostać uzgodnione
dalsze konkretne środki na rzecz ratowania miejsc pracy i tworzenia ich w
sektorach przyszłości. W ramach przygotowań do szczytu Komisja
zorganizuje również serię warsztatów z udziałem
wszystkich kluczowych zainteresowanych podmiotów z różnych
państw członkowskich.
Wspieranie globalnego ożywienia – rola dla UE
Komisja wzywa unijnych przywódców do uzgodnienia szeregu dziedzin,
w których Europa może i powinna sprawować przewodnią
rolę podczas szczytu G20 w Londynie w dniu 2 kwietnia, na fali sukcesu
jakim było zajęcie jednolitego stanowiska podczas szczytu w
Waszyngtonie w listopadzie 2008 r. 
UE powinna wspólnie naciskać na udoskonalenie globalnego systemu
finansowego i regulacyjnego, koncentrując się na poniższych
kwestiach: większa przejrzystość i rozliczalność;
odpowiednia regulacja działalności wszystkich instytucji finansowych;
zaradzenie trudnościom powodowanym przez jurysdykcje niechętne
współpracy; intensyfikacja międzynarodowej współpracy w
dziedzinie nadzoru; oraz reforma MFW, Forum Stabilności Finansowej i Banku
Światowego. 
Europa powinna również działać na rzecz globalnego
ożywienia, wzywając do zweryfikowania wpływu dotychczas
podjętych środków budżetowych na gospodarkę
światową i wspierając wolny handel, jak również
zwracając się do uczestników londyńskiego szczytu o
podjęcie wielostronnej inicjatywy dotyczącej finansowej strony wymiany
handlowej, jak również potwierdzenie zaangażowania w
realizację milenijnych celów rozwoju, zgodnie z ustaleniami
poczynionymi w Waszyngtonie. 
Pełny tekst komunikatu Komisji do Rady Europejskiej będzie
dostępny pod następującym adresem: 
http://ec.europa.eu/commission_barroso/president/index_en.htm
