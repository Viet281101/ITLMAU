IP/09/310
Bruksela, dnia 24 lutego 2009 r.Komisja zwiększa elastyczność
funduszy strukturalnych w odpowiedzi na kryzys finansowyW odpowiedzi na kryzys finansowy i gospodarczy
Danuta Hübner, komisarz UE ds. polityki regionalnej, ogłosiła
pakiet decyzji Komisji Europejskiej, którego celem jest zapewnienie
państwom członkowskim większej elastyczności w
wykorzystywaniu funduszy strukturalnych. Zmiany obejmą
wydłużenie terminu, w którym kraje UE muszą wykorzystać
fundusze przyznane im na lata 2000-2006 oraz zagwarantują, że
każde otrzymane euro zostanie dobrze wykorzystane.
Komentując decyzję o wydłużeniu o sześć
miesięcy, do 30 czerwca 2009 r., terminu dla projektów i
płatności komisarz Hübner powiedziała: „Wszystkie
nasze wysiłki zmierzają do zagwarantowania, że każde euro z
funduszy strukturalnych jest efektywnie wykorzystywane. Jesteśmy w
trakcie dostosowywania polityki spójności do nowej rzeczywistości
gospodarczej, aby umożliwić państwom członkowskim
zoptymalizowanie wykorzystania środków UE jako doskonałego
lekarstwa na kryzys”.
Wydłużenie terminu dla czterech funduszy strukturalnych
Na zaproszenie Komisji państwa członkowskie złożyły
wnioski o wydłużenie okresu kwalifikowalności dla finansowania
385 spośród 555 programów polityki spójności na lata
2000-2006, w przypadku których fundusze nie zostały w pełni
wykorzystane. Wydłużenie okresu kwalifikowalności dotyczy
czterech funduszy strukturalnych z tego okresu: Europejskiego Funduszu Rozwoju
Regionalnego (EFRR), Europejskiego Funduszu Społecznego (EFS),
Europejskiego Funduszu Orientacji i Gwarancji Rolnej (EFOGR) oraz Instrumentu
Finansowego Orientacji Rybołówstwa (IFOR).
Taka elastyczność umożliwi państwom członkowskim i
regionom wdrożenie i sfinalizowanie większej liczby projektów.
Komisja zachęca je do skupienia się na rentownych sektorach i
środkach, takich jak inwestowanie w efektywność energetyczną
w celu tworzenia ekologicznych miejsc pracy i oszczędzania energii, a
także wspieranie „zielonych” technologii, aby przyspieszyć
rozwój przemysłu budowlanego i samochodowego.
Pięć razy większa elastyczność
Komisja przyjęła również środek dający
państwom członkowskim i regionom większą
elastyczność w przyznawaniu finansowania na różne
priorytety. Dotychczas instytucje zarządzające dysponowały 2%
marginesem elastyczności, jeżeli chciały przenieść
fundusze między tzw. „osiami priorytetowymi”, które
określają strategiczne obszary wydatków każdego programu
operacyjnego w ramach polityki spójności. 
„Sytuacja, w której obecnie się znajdujemy, różni
się istotnie od sytuacji gospodarczej w 2000 r., kiedy priorytety te
były uzgadniane. Uwzględniając te wyjątkowe
okoliczności, w jakich znalazły się państwa
członkowskie, Komisja zdecydowała o pięciokrotnym
zwiększeniu elastyczności między priorytetami, z 2 do 10%.
Umożliwi to państwom członkowskim wykorzystanie
pozostałych funduszy tam, gdzie ich skuteczność będzie
największa”, powiedziała komisarz Hübner.
Informacje dla redaktorów
Komisja bada wszystkie możliwości zwiększenia i przyspieszenia
inwestycji wspólnotowych oraz ułatwienia przekazywania funduszy
państwom członkowskim, a w rezultacie końcowym beneficjentom
funduszy strukturalnych. W związku z tym przyjęto szereg wniosków
legislacyjnych oraz środków innych niż środki prawne,
dotyczących zarówno wcześniejszych, jak i istniejących
okresów programowania (2007-2013), lub też planuje się ich
przyjęcie (zob. MEMO/08/740).
Łącznie w okresie budżetowym 2000-2006 państwom
członkowskim przyznano środki o wartości 257 mld euro. Jak
dotąd wypłacono 225 mld euro, czyli 87,5% wszystkich
środków. Państwa członkowskie mogą teraz dokonywać
płatności dla tego okresu do dnia 30 czerwca 2009 r. Termin dla
płatności z funduszu spójności dla okresu 2000-2006 to w
większości przypadków koniec 2010 r.
http://ec.europa.eu/regional_policy/funds/recovery/
