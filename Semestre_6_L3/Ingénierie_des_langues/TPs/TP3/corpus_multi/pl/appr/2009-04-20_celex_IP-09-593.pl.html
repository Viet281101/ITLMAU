IP/09/593
Bruksela, dnia 20 kwietnia 2009 r.Platforma dialogu: „Europejskie forum
integracji” i interaktywna „Europejska strona internetowa
poświęcona integracji”: nowe narzędzia
ułatwiające integracjęKomisja ogłosiła dzisiaj ustanowienie
dwóch nowych narzędzi na rzecz integracji obywateli krajów
trzecich mieszkających w Unii Europejskiej: zorganizowanego przy
współpracy z Europejskim Komitetem Ekonomiczno-Społecznym
Europejskiego forum integracji, w ramach którego instytucje UE,
zainteresowane strony i organizacje społeczeństwa
obywatelskiego będą wymieniały poglądy na temat integracji,
a także Europejskiej strony internetowej poświęconej integracji,
która wkrótce będzie łatwo dostępnym
źródłem rzetelnych informacji na ten temat z całej Europy i
przyczyni się do budowania internetowej wspólnoty specjalistów
ds. integracji.
Wiceprzewodniczący Komisji Jacques Barrot, komisarz ds.
sprawiedliwości, wolności i bezpieczeństwa, oświadczył:
„Uważam, że  połączenie naszych wysiłków
ma zasadnicze znaczenie dla powodzenia działań prowadzonych w ramach
polityki integracji. Dlatego bardzo się cieszę, że dzisiaj z
okazji inauguracji Europejskiego forum integracji i Europejskiej strony
internetowej poświęconej integracji możemy zebrać wszystkie
zainteresowane strony i organizacje działające w tej dziedzinie. Forum
stanowi „konkretną” platformę dialogu o
bieżących wyzwaniach i przyszłych priorytetach dotyczących
polityki integracji. Z kolei wspomniana strona internetowa jest
„wirtualną platformą”, swego rodzaju elektronicznym
instrumentem dla wszystkich podmiotów zajmujących się kwestiami
dotyczącymi migrantów.  Strona ta ma prawdziwie interaktywny
charakter, za jej pomocą można będzie wymieniać dobre
praktyki, szukać możliwości finansowania, a także
znajdować partnerów do realizacji projektów.  Dzięki tej
stronie możliwe będzie zbudowanie nowej internetowej wspólnoty
wszystkich tych, którzy zaangażowani są w
integrację.”
Mario Sepi, przewodniczący Europejskiego Komitetu
Ekonomiczno-Społecznego, stwierdził, że: „Proces
integracji jest długotrwały. Działania w tej dziedzinie czasami
opóźniają się, spotykają się z różnego
rodzaju sprzeciwem, bywają też wetowane. Niemniej i w przypadku tego
procesu odnotowuje się znaczące postępy. Jest to proces
dwutorowy, oparty na prawach i obowiązkach imigrantów oraz
przyjmujących ich społeczeństw. W związku z tym cały
czas podejmujemy wysiłki na rzecz rozwijania uczestniczącej polityki
integracji, także dlatego, że z naszego ciągłego dialogu z
przedstawicielami społeczeństwa obywatelskiego wyraźnie wynika,
jak duże są oczekiwania pod tym względem. To nie przypadek,
że we wszystkich naszych opiniach nie ma ani śladu ksenofobii; nasz
„Program dla Europy: propozycje społeczeństwa
obywatelskiego” jest tego wyraźnym dowodem."
Europejskie forum integracji: platforma dialogu o integracji
Europejskie forum integracji umożliwi przedstawicielom organizacji
społeczeństwa obywatelskiego wyrażanie swoich poglądów
na temat kwestii dotyczących integracji, w szczególności
powiązanych z „Agendą UE na rzecz integracji”. Z kolei
Forum pozwoli instytucjom europejskim na pełnienie aktywnej roli w
omawianej dziedzinie. Jako nowa platforma dialogu o integracji,
działająca przy współpracy z Europejskim Komitetem
Ekonomiczno-Społecznym, Forum to stwarza istotną
możliwość prowadzenia dyskusji z przedstawicielami instytucji
europejskich dotyczących bieżących wyzwań i przyszłych
priorytetów. Na dzisiejszym spotkaniu inauguracyjnym dyskutowane
będą takie kwestie jak rola Forum i sposób, w jaki może
się ono przyczyniać do opracowania przyszłej agendy UE na rzecz
integracji, a także ważne przedmiotowe kwestie, w tym dotyczące
wpływu obecnego kryzysu gospodarczego na integrację imigrantów. 
Uczestniczyć w Forum będą organizacje społeczeństwa
obywatelskiego zajmujące się integracją na poziomie europejskim,
w tym także partnerzy społeczni oraz instytucje europejskie.
Reprezentowane będą również krajowe platformy integracji
oraz przedstawiciele sieci krajowych punktów kontaktowych ds.
integracji.
Europejska strona internetowa poświęcona integracji:  informacje
o integracji dostępne za jednym kliknięciem myszką
Inauguracja Forum stanowi też dobrą okazję do oficjalnego
ogłoszenia powstania Europejskiej strony internetowej poświęconej
integracji (www.integration.eu).
Europejska strona internetowa poświęcona integracji ma
wspierać politykę integracji i działania w tej dziedzinie,
umożliwiając wymianę wiedzy o udanych strategiach oraz
ułatwiając współpracę między zainteresowanymi
stronami i organizacjami społeczeństwa obywatelskiego w całej UE.
Strona ta jest dostępna dla wszystkich. Odwiedzający mogą
dzielić się dobrymi praktykami, szukać możliwości
finansowania swoich inicjatyw oraz znaleźć partnerów do
realizacji swoich projektów, co pozwoli im na zaktualizowanie swojej wiedzy
o najnowszych tendencjach na poziomie UE, krajowym i lokalnym oraz na
utrzymywanie kontaktów z pozostałymi członkami unijnej
wspólnoty osób zaangażowanych w sprawy integracji. Europejska
strona internetowa poświęcona integracji będzie pomostem
między decydentami politycznymi i osobami odpowiedzialnymi za
wdrażanie polityki integracji, oferując za jednym kliknięciem
myszką rzetelne informacje z całej Europy oraz ułatwiając
tworzenie sieci osób zaangażowanych w działania na rzecz
integracji.
Na stronie internetowej www.integration.eu można
znaleźć:zbiór innowacyjnych „najlepszych praktyk” w obszarze
integracji, prezentowanych w sposób klarowny i umożliwiający
porównania;
wspólnotowe narzędzia pomagające znalezienie partnera do
realizacji projektu, ułatwiające tworzenie sieci i opracowywanie
wspólnych projektów;
informacje o możliwościach finansowania;
obszerną dokumentację obejmującą sprawozdania, dokumenty
programowe, przepisy prawne i oceny skutków; - fora dyskusyjne;
formularze informacji krajowych zawierające najnowsze informacje
dotyczące przepisów prawnych i programów politycznych;
baza łączy do stron zewnętrznych;
regularnie aktualizowane wiadomości i informacje o organizowanych
