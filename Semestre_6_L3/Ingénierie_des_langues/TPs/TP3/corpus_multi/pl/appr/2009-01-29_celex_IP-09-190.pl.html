IP/09/190
Bruksela, dnia 29 stycznia 2009 r.Sprawy konsumentów: UE wprowadza zakaz
stosowania fumaranu dimetylu (DMF) w produktach konsumpcyjnych takich jak kanapy
i butyStosowany w produktach konsumpcyjnych codziennego
użytku, takich jak kanapy i buty, produkt biobójczy fumaran dimetylu
(ang. Dimethylfumarate – DMF), który u setek konsumentów
spowodował silne reakcje alergiczne, zostanie najprawdopodobniej wycofany z
użytku w całej UE. Państwa członkowskie przyjęły
dziś przedstawiony przez Komisję Europejską wniosek
w sprawie decyzji, zgodnie z którą wprowadzanie na rynek UE
produktów takich jak skórzane kanapy czy też buty,
zawierających silnie uczulający DMF, zostanie zakazane. Produkty
będące już w sprzedaży będą musiały
niezwłocznie zostać wycofane z obrotu. W państwach takich jak
Francja, Finlandia, Polska, Szwecja i Zjednoczone Królestwo konsumenci
narażeni na kontakt z produktami zawierającymi DMF doświadczyli
poważnych dolegliwości zdrowotnych, m.in. swędzenia skóry,
podrażnień, zaczerwienienia, oparzeń, a w niektórych
przypadkach wręcz ostrej niewydolności oddechowej. W oczekiwaniu na
przyjęcie bardziej trwałego rozwiązania prawnego wniosek w
sprawie decyzji Komisji wprowadza środek nadzwyczajny
obowiązujący na terenie całej Unii. Po dzisiejszym
głosowaniu wniosek w sprawie decyzji Komisji zostanie przedstawiony
Parlamentowi Europejskiemu do konsultacji, a następnie zostanie ostatecznie
przyjęty przez kolegium komisarzy.
Komisarz UE ds. konsumentów Meglena Kunewa powiedziała: „W
kwestiach dotyczących bezpieczeństwa nie ma miejsca na kompromisy.
Cieszę się, że system RAPEX sprawdza się i umożliwia
nam dziś szybkie wycofanie z rynku niebezpiecznych produktów
zawierających DMF. Jednak musimy podejmować dalsze działania na
szczeblu europejskim, aby zlikwidować ten problem w zarodku. Wprowadzony na
terenie całej UE zakaz stosowania DMF we wszystkich produktach
konsumpcyjnych zmierza ku wyeliminowaniu poważnych zagrożeń dla
zdrowia, a w szczególności silnych reakcji alergicznych, jakich
doświadczyło wielu konsumentów narażonych na kontakt z
tą substancją poprzez zwykłe skórzane przedmioty codziennego
użytku.” 
Zagrożenia związane z DMF
Fumaran dimetylu (DMF) stosowany jest przez producentów w charakterze
produktu biobójczego, aby zapobiegać rozwojowi pleśni
mogącej pogarszać jakość skórzanych mebli lub obuwia
podczas przechowywania lub transportu w wilgotnym otoczeniu. Produkt ten
umieszczany jest w saszetkach przymocowywanych wewnątrz mebli lub
wkładany do kartonów zawierających buty, gdzie ulatnia się,
impregnując tym samym skórę i chroniąc ją przed
pleśnią. Stwierdzono jednak, że poważnie zaszkodził
konsumentom, którzy mieli kontakt z takimi produktami. 
DMF przeniknął przez ubrania i spowodował u wielu osób
bolesne zapalenie skóry[1].
Sprawę dodatkowo pogarsza fakt, że zapalenie to jest w
szczególnie poważnych przypadkach trudne do wyleczenia.
Obecność DMF stanowi zatem poważne zagrożenie.
Zaniepokojenie wzbudziły informacje o tej niebezpiecznej substancji
chemicznej, zgłoszone przez władze kilku państw
członkowskich za pomocą wspólnotowego systemu szybkiego
informowania o niebezpiecznych nieżywnościowych produktach
konsumpcyjnych (RAPEX).
Informacje w ten sposób rozpowszechnione dotyczyły kanap, foteli i
butów. Testy kliniczne potwierdziły, że zapalenie skóry
stwierdzone u osób, które miały kontakt z takimi produktami,
faktycznie spowodowane było przez
DMF[2]. Francja i Belgia
wprowadziły w związku z tym zakazy na poziomie krajowym, podobny
zamiar ogłosiła już również Hiszpania. Nowa,
przyjęta dziś decyzja, obejmie już wszystkie państwa
członkowskie.
Obowiązujące przepisy 
Stosowanie DMF w produkcji zostało juz w UE zakazane na mocy dyrektywy o
produktach biobójczych (98/8/WE), która zabrania stosowania
produktów biobójczych zawierających DMF. Zakaz nie obejmuje
jednak producentów spoza UE, którzy mogą takie niedozwolone
produkty biobójcze stosować, a następnie eksportować swoje
towary do UE. Dzisiejsza decyzja chroni więc europejskich konsumentów
przed zagrożeniami związanymi z obecnością DMF w produktach
importowanych - w takim samym stopniu, jak w produktach wytwarzanych na terenie
Wspólnoty.
Środki wprowadzone ostatnio przez państwa członkowskieW grudniu 2008 r. Francja przyjęła
dekret[3] zakazujący
przywozu i wprowadzania do obrotu mebli takich jak kanapy i fotele oraz obuwia
zawierających DMF na okres 1 roku. Dekret ten zawiera również
wymóg wycofania od konsumentów wszystkich mebli takich jak kanapy i
fotele i obuwia lub ich opakowań, zawierających w widoczny sposób
DMF. W styczniu 2009 r. Belgia wydała
dekret[4] zakazujący
wprowadzania do obrotu wszystkich artykułów i produktów
zawierających DMF. Wprowadzenie podobnych środków planuje
Hiszpania. 
Informacje ogólne – RAPEX
RAPEX to wspólnotowy system szybkiego informowania o niebezpiecznych
nieżywnościowych produktach konsumpcyjnych, umożliwiający
szybką wymianę informacji między państwami
członkowskimi a Komisją w celu zapobiegania wprowadzaniu do obrotu lub
stosowaniu produktów stanowiących poważne zagrożenie dla
zdrowia i bezpieczeństwa konsumentów. 
Więcej
informacji na stronie internetowej: 
http://ec.europa.eu/consumers/safety/rapex/index_en.htm
[1] 	Williams, JDL, et al
(2008), An outbreak of furniture dermatitis in the U.K. British Journal of
Dermatology 159: s. 233-234.
[2] 	Rantanen, T. (2008),
The cause of the Chinese sofa/chair dermatitits epidemic is likely to be contact
allergy to dimethylfumarate, a novel potent contact sensitizer. Concise
communication. British Journal of Dermatology 159: s. 218-221.
[3]	Ministerstwo Gospodarki,
Przemysłu i Zatrudnienia, dekret z dnia 4 grudnia 2008 r. zawieszający
wprowadzanie do obrotu siedzeń i obuwia zawierających DMF. Dziennik
Ustaw Republiki Francuskiej z dnia 10 grudnia 2008 r., pozycja 17 z 108.
[4]	Minister Zdrowia
Publicznego i Minister ds. Ochrony Konsumentów, dekret ministerialny
dotyczący zakazu wprowadzania do obrotu artykułów i
produktów zawierających DMF. Belgijski Dziennik Ustaw z 12.1.2009
r.
