IP/09/1525 Bruksela, dnia 15 października 2009 r. Mleko: pięć państw członkowskich musi zapłacić 99 mln EUR opłat za przekroczenie krajowych kwot mlecznych  Według szacunkowych obliczeń Komisji Europejskiej opartych na zgłoszeniach dokonywanych co roku przez państwa członkowskie, opłaty za przekroczenie kwoty krajowej nałożone na państwa członkowskie, które przekroczyły przydzielone im kwoty mleczne, sięgają nieco ponad 99 mln EUR za rok gospodarczy 2008/2009. W ubiegłym roku opłaty te wyniosły ogółem 340 ml n EUR. Pięć państw członkowskich (Austria, Cypr, Włochy, Luksemburg i Holandia) przekroczyło przyznane im kwoty na dostawy mleka. Nadwyżka wynosi ogółem 348 400 ton, a wynikająca z niej opłata za przekroczenie kwot krajowych sięga 97 mln EUR. Włochy przekroczyły kwoty na dostawy mleka o 1,5 proc., Holandia o 1,4 proc., a Austria o 1,2 proc. W przypadku sprzedaży bezpośredniej konsumentom, Włochy i Holandia odnotowały nadwyżki wynoszące ogółem 7 500 ton i wiążące się z koniecznością wniesienia opłaty za przekroczenie kwoty krajowej na sprzedaż bezpośrednią w wysokości 2,1 mln EUR. Poziom całkowitej produkcji mleka w UE w roku kwotowym 2008-2009 (od kwietnia do marca) był o 4,2 proc. niższy od poziomu kwoty. Komisarz ds. rolnictwa i rozwoju obszarów wiejskich Mariann Fischer Boel stwierdziła: “Pomimo zwiększenia kwot w roku 2008/2009, w produkcji w zasadzie nie odnotowano zmian w stosunku do roku poprzedniego, ale ceny były znacznie niższe. Skoro poziom produkcji był o 4 proc. niższy od poziomu kwoty, oczywiste jest, że nie ma żadnego związku pomiędzy niskimi cenami dla producentów w ostatnich miesiącach a stopniowym znoszeniem systemu kwot.” Za rok kwotowy 2008/2009 (od kwietnia 2008 r. do marca 2009 r.) łączna kwota na dostawy do mleczarni wynosiła 143,0 mln ton. Kwota ta jest podzielona na 935 000 kwot indywidualnych w całej Unii Europejskiej (UE-27). Ponadto istnieje też osobna kwota w wysokości 3,4 mln ton na sprzedaż bezpośrednią konsumentom, podzielona na 405 000 kwot indywidualnych.  Całkowita kwota opłaty za przekroczenie kwoty krajowej, którą należy zapłacić w roku 2008/2009, jest znacznie niższa od kwoty z roku 2007/2008   (-71proc.).  W większości państw członkowskich dostawy nieznacznie zmniejszyły się lub pozostały na niezmienionym poziomie, podczas gdy kwota wzrosła o 3 400 000 ton (+2,4 proc.) zgodnie z decyzją Rady z marca 2008 r. i reformą WPR przyjętą w 2003 r. Producenci z 22 na 27 państw członkowskich nie zapłacą opłaty za przekroczenie kwoty krajowej na dostawy, ponieważ w tych państwach nie przekroczono kwot krajowych. W 13 państwach dostawy były co najmniej o 5 proc. niższe niż przyznana kwota (Zjednoczone Królestwo, Słowacja, Finlandia, Estonia, Łotwa, Grecja, Węgry, Szwecja, Słowenia, Bułgaria, Litwa, Malta i Rumunia). Jeżeli chodzi o bezwzględną wysokość niewykorzystanej kwoty, w Zjednoczonym Królestwie i we Francji, gdzie pozostało odpowiednio 1 456 440 i 1 192 628 niewykorzystanych ton, odnotowano najbardziej znaczący niedobór w podaży. Całkowita niewykorzystana kwota na dostawy w 22 państwach członkowskich, które nie wykorzystały swej kwoty w całości, wynosi 5,73 mln ton. Oznacza to, że po uwzględnieniu nadwyżek, które wystąpiły w pozostałych pięciu państwach członkowskich, dostawy mleka ogółem w ramach całkowitej kwoty dostępnej w 27 państwach członkowskich wyniosły w rzeczywistości 5,38 mln ton. Jak działa system kwot Wprowadzanie do obrotu mleka krowiego w Unii Europejskiej podlega systemowi kwot. Każde państwo członkowskie ma dwie kwoty – jedną na dostawy do mleczarni, drugą na sprzedaż bezpośrednią konsumentom. Te ilości są rozdzielane między producentów (kwoty indywidualne) w każdym państwie członkowskim. Jeżeli krajowa kwota zostanie przekroczona, producenci w danym państwie członkowskim, którzy przyczynili się do tego przekroczenia, uiszczają opłatę za przekroczenie kwoty krajowej. Producenci mleka krowiego muszą wnieść opłatę z tytułu nadwyżki w odniesieniu do ilości mleka lub ekwiwalentu mleka wykraczających poza kwotę i wprowadzonych do obrotu w ciągu 12 miesięcy – od dnia 1 kwietnia do dnia 31 marca. Co roku do dnia 1 września państwa członkowskie muszą składać Komisji sprawozdanie z wyników stosowania systemu kwot mlecznych w poprzednim okresie. Zgłoszenie to ma formę wypełnionego kwestionariusza zawierającego wszystkie dane konieczne do obliczenia opłaty wyrównawczej z tytułu nadwyżki. Stawka opłaty za przekroczenie kwoty krajowej z tego tytułu wynosi 27,83 EUR za 100 kg nadwyżki. Załącznik 1: Wstępne dane liczbowe za rok 2008/2009 Załącznik 2: Dane liczbowe za rok 2007/2008  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
