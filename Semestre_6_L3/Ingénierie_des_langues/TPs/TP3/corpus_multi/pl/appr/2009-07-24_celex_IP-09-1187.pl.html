IP/09/1187 Bruksela, dnia 24 lipca 2009 r.  72% Europejczyków ma wysokie oczekiwania co do roli UE w zmniejszeniu bezrobocia Z opublikowanych dziś wyników najnowszego badania opinii publicznej wynika, że 61% Europejczyków uważa, iż należy spodziewać się dalszego wpływu kryzysu gospodarczego na zatrudnienie. Jedna trzecia osób zatrudnionych „poważnie obawia się”, że może stracić pracę w wyniku kryzysu, 72% respondentów odczuwa pozytywne rezultaty polityki UE w tworzeniu nowych miejsc pracy i w walce z bezrobociem, a jedna trzecia wie o istnieniu Europejskiego Funduszu Socjalnego – głównego narzędzia UE służącego do inwestowania w pracowników i utrzymywania ich na rynku pracy. „Nie jestem zaskoczony wynikiem tego sondażu. Europejczycy – co zrozumiałe – są zaniepokojeni wpływem kryzysu na ich zatrudnienie i rodziny”, powiedział Vladimír Špidla, komisarz ds. zatrudnienia, spraw społecznych i równości szans. Dodał również: „To właśnie dlatego od samego początku kryzysu podjęto działania na poziomie europejskim, aby ograniczyć jego wpływ na zatrudnienie. W ostatnim czasie uruchomiliśmy mikrokredyty dla ludzi chcących rozpocząć własną działalność gospodarczą, wprowadziliśmy 100% finansowania w ramach EFS na nadchodzące dwa lata, aby umożliwić ustawiczne szkolenia dla pracowników, oraz wezwaliśmy państwa członkowskie do stworzenia 5 milionów miejsc dostępnych dla młodzieży opuszczającej szkołę i pragnącej odbyć praktyki zawodowe. Działania te umożliwią utrzymanie Europejczyków na rynku pracy i pomogą w znalezieniu zatrudnienia, w przypadku gdy straciliby pracę. 52% Europejczyków uważa, że UE odgrywa znaczącą rolę w walce z bezrobociem, a udział ten istotnie wzrasta, gdy poruszane są konkretne kwestie. 78% respondentów twierdzi, iż UE przyczynia się do poprawy dostępu do kształcenia i szkolenia, 76% uważa, że UE promuje równość płci, 73% jest zdania, że UE skutecznie zwalcza inne formy dyskryminacji, a 72% postrzega pozytywnie rolę UE w tworzeniu nowych miejsc pracy i zwalczaniu bezrobocia. Według wyników sondażu około 3,5% pracujących Europejczyków osobiście doświadczyło utraty pracy z powodu kryzysu gospodarczego. 24% ma znajomych z pracy, którzy stracili posadę, a 36% zetknęło się z takim przypadkiem wśród przyjaciół lub rodziny. Najdotkliwiej kryzys odczuły Łotwa, Litwa, Hiszpania i Irlandia, podczas gdy w Luksemburgu, Grecji i Holandii zanotowano stosunkowo mniejszą liczbę zwolnień.  Jedna trzecia pracujących Europejczyków (32%) wyraża „poważne obawy”, że może stracić w przyszłości pracę, a jeszcze więcej osób martwi się, że stracić ją może ich partner (38%) lub dzieci (47%). Poziom obaw ściśle łączy się z liczbą odnotowanych zwolnień. Obywatele tych krajów, które zostały najbardziej dotknięte zwolnieniami, wyrażają również największe obawy co do dalszej redukcji zatrudnienia. Obawę o utratę pracy potęguje fakt, że przynajmniej 6 na 10 Europejczyków spodziewa się, że najgorsze dopiero nadejdzie, a tylko 28% myśli, że kryzys gospodarczy osiągnął już swój punkt kulminacyjny. Pesymiści stanowią większość w krajach bałtyckich (82% respondentów na Łotwie, 76% w Estonii i 74% na Litwie sądzi, że najgorsze jeszcze przed nimi). W krajach, które wprowadziły model elastycznej ochrony socjalnej, obywatele są bardziej pewni swojej przyszłości. 45% Szwedów i 36% Duńczyków uważa, że szczytowy okres kryzysu już minął.  Większość respondentów, gdyby musiało szukać nowej pracy, optowałoby za tym samym rodzajem pracy w tej samej okolicy lub ewentualnie poszerzyłoby swoje poszukiwanie o inne regiony, wykazując większą otwartość, jeżeli chodzi o nowe miejsce niż o nowy rodzaj pracy. Około jednej czwartej niepracujących Europejczyków deklaruje, że podejmie jakąkolwiek pracę; wynik ten nie zmienił się znacząco od 2006 r. Większość Europejczyków sądzi, że w dzisiejszych czasach doświadczenie i kwalifikacje zawodowe są dwoma najważniejszymi aspektami przy poszukiwaniu nowej pracy; na trzecim miejscu wymieniana jest zdolność do przystosowania się.  Generalnie, jedna trzecia Europejczyków (33%) zdaje sobie sprawę z istnienia Europejskiego Funduszy Społecznego (EFS), głównego narzędzia UE służącego wspieraniu osób, które mogą stracić pracę w wyniku kryzysu. Fundusz ten najbardziej znany jest na Słowacji (59%), w Portugalii (58%) i w Hiszpanii (53%) a najmniej w Danii (17%). Jedna trzecia respondentów stwierdziła, że środki budżetowe EFS w wysokości 10% budżetu UE to za mało, a tylko 5% powiedziało, że to za dużo. Sprawozdanie na ten temat, jego streszczenie, jak również 27 charakterystyk poszczególnych krajów są już obecnie dostępne. Dodatkowe informacje Eurobarometr, badanie specjalne 316: Polityka społeczna i zatrudnienie    http://ec.europa.eu/public_opinion/index_en.htm    Strona Komisji Europejskiej poświęcona społecznym skutkom kryzysu gospodarczego:    http://ec.europa.eu/social/main.jsp?langId=en&amp;catId=736
