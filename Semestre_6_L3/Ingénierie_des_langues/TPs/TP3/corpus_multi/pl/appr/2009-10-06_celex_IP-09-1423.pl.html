IP/09/1423  Bruksela, dnia 6 października 2009 r.  Komisja toruje dro gę europejskiej usłudze elektronicznej opłaty drogowej   W dniu dzisiejszym Komisja Europejska przyjęła decyzję ustanawiającą główne techniczne specyfikacje i wymogi niezbędne do uruchomienia europejskiej usługi opłaty elektronicznej (EETS), która pozwoli użytkownikom dróg na łatwe uiszczanie opłat za przejazd w całej Unii Europejskiej, dzięki temu samemu abonamentowi wykupionemu u jednego usługodawcy oraz jednemu zainstalowanemu w pojeździe urządzeniu rejestrującemu.  Europejska usługa opłaty elektronicznej będzie dostępna w całej infrastrukturze we Wspólnocie, takiej jak autostrady, tunele i mosty, na których opłaty będą pobierane za pomocą zainstalowanego w pojeździe urządzenia rejestrującego.  Docelowo ograniczy to liczbę transakcji gotówkowych w punktach poboru opłat i przyczyni się do optymalizacji przepływu ruchu i zmniejszenia zatorów komunikacyjnych. Antonio Tajani, wiceprzewodniczący Komisji odpowiedzialny za politykę transportu, uważa, że decyzja ta jest najistotniejszą zdobyczą dla kierowców od czasu zniesienia kontroli granicznych i stwierdza, że: „Europejska usługa opłaty elektronicznej pozwoli użytkownikom dróg na łatwe uiszczanie opłat za przejazd w całej Unii Europejskiej, dzięki temu samemu abonamentowi wykupionemu u jednego usługodawcy oraz jednemu zainstalowanemu w pojeździe urządzeniu rejestrującemu.”  Systemy opłat elektronicznych zostały wprowadzone w kilku krajach europejskich na początku lat dziewięćdziesiątych.  Większość tych systemów działa za pomocą zainstalowanego w pojeździe urządzenia, które przekazuje dane charakterystyki pojazdu zarządcom dróg, w celu określenia wysokości opłaty zależnej na przykład od jego masy i wielkości.   Jednakże różnorodne krajowe i lokalne systemy opłat elektronicznych są na ogół niekompatybilne i mogą współpracować wyłącznie z własnymi urządzeniami rejestrującymi.  Taki brak interoperacyjności pomiędzy systemami opłat drogowych jest szczególnie uciążliwy dla międzynarodowego transportu drogowego.  Na przykład, aby przejechać z Portugalii do Danii, należałoby zainstalować na tablicy rozdzielczej co najmniej pięć różnych urządzeń rejestrujących - każde w ramach innej umowy zawartej za każdym razem z innym zarządcą dróg.  Dla przewoźnika oznacza to czasochłonne formalności i kosztowne obciążenia administracyjne wynikające z konieczności uspójnienia danych o podróży, otrzymanych faktur, warunków umów i poleceń płatności.   Przyjęta dzisiaj decyzja Komisji określa również prawa i obowiązki poborców opłat, usługodawców i użytkowników.  Użytkownicy będą mieli możliwość wykupienia abonamentu u wybranego przez siebie usługodawcy.  Poborcy opłat będą przekazywać informacje o wysokości należnej opłaty usługodawcom, którzy będą wystawiać faktury użytkownikom.  Opłaty uiszczane w ramach systemu EETS nie mogą przewyższać odpowiednich krajowych bądź lokalnych opłat drogowych.   Europejska usługa opłaty elektronicznej będzie dostępna za trzy lata dla wszystkich pojazdów o masie powyżej 3,5 tony lub pojazdów przewożących ponad 9 osób łącznie z kierowcą.  Usługa ta będzie dostępna dla pozostałych pojazdów za pięć lat.
