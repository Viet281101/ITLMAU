IP/09/696
Bruksela, dnia 4 maja 2009 r.Zarządzanie Internetem: komisarz UE
Viviane Reding nawołuje do pełnej prywatyzacji i pełnej
odpowiedzialności ICANN od dnia 1 październikaW wystąpieniu umieszczonym dziś rano na
swojej stronie internetowej komisarz UE ds. społeczeństwa
informacyjnego i mediów Viviane Reding zaapelowała o większą
przejrzystość i odpowiedzialność w zakresie zarządzenia
Internetem od października 2009 r. Kluczowe decyzje w sprawie
zarządzania Internetem, np. w sprawie domen najwyższego
poziomu i w sprawie zarządzania rejestrem internetowym, podejmowane są
obecnie przez Internetową Korporację ds. Nadawania Nazw i Numerów
(ICANN), prywatną korporację typu non-profit z siedzibą w
Kalifornii. Dotychczas ICANN działała w oparciu o umowę z
Departamentem Handlu USA. Jednakże okres obowiązywania tej umowy
upływa z dniem 30 września br. W odniesieniu do przyszłej
działalności ICANN w dniu dzisiejszym komisarz Viviane Reding
przedstawiła nowy model zarządzania Internetem. Model ten
obejmowałby pełną prywatyzację ICANN i przejęcie
odpowiedzialności przez tę organizację, niezależny organ
sądowy, a także „G12 na rzecz zarządzania Internetem”
– wielostronne forum, podczas którego przedstawiciele
rządów mogliby omawiać ogólną politykę
zarządzania Internetem i kwestie bezpieczeństwa. 
„Ufam, że prezydent Obama będzie miał odwagę,
mądrość i szacunek dla globalnego charakteru Internetu, konieczne
do przygotowania podstaw dla stworzenia we wrześniu nowego, bardziej
odpowiedzialnego, przejrzystego, demokratycznego i wielostronnego modelu
zarządzania Internetem,” powiedziała dziś rano w swoim
internetowym wystąpieniu komisarz Viviane Reding. „Nadszedł
czas działania. A Europa będzie gotowa wesprzeć prezydenta
Obamę w jego wysiłkach.” 
Komisarz podkreśliła, że „chwila prawdy nadejdzie
dnia 30 września, kiedy upłynie okres obowiązywania umowy
między ICANN a rządem USA. Umożliwi to pełną
prywatyzację ICANN i podnosi również kwestię
odpowiedzialności ICANN od dnia 1 października.”
ICANN zajmuje się niektórymi z najbardziej wrażliwych kwestii
dotyczących zarządzania Internetem, takimi jak domeny najwyższego
poziomu i zarządzanie internetowym systemem adresowania, który
zapewnia połączenie między sobą milionów
komputerów. ICANN powołano w Kalifornii w 1998 roku na mocy umowy z
rządem Stanów Zjednoczonych.
„Odpowiedzialność ICANN jest
koniecznością,” stwierdziła Viviane Reding.
„Decyzja administracji Clintona o stopniowej prywatyzacji nazw domen
internetowych i systemu adresowania była właściwa. W perspektywie
długoterminowej nie do zaakceptowania jest fakt, że departament
rządu tylko jednego państwa sprawuje nadzór nad usługą
internetową, z której korzystają miliony ludzi na całym
świecie.”
Komisarz UE Viviane Reding przedstawiła również jak
mógłby wyglądać nowy model zarządzania
Internetem po dniu 30 września. Model ten mógłby w
szczególności obejmować:w pełni sprywatyzowaną i niezależną ICANN
spełniającą najwyższe standardy ładu
korporacyjnego, a zwłaszcza dotyczące przejrzystości finansowej i
wewnętrznej odpowiedzialności, podlegającą skutecznej
kontroli sądowej.
 wielostronne forum, podczas którego przedstawiciele rządów
mogliby omawiać ogólne kwestie dotyczące polityki
zarządzania Internetem, takie jak „G12 na rzecz zarządzania
Internetem” – nieformalna grupa spotykających się co
najmniej dwa razy do roku przedstawicieli rządów, która
mogłaby, w razie potrzeby, wydawać większością
głosów zalecenia dla ICANN. Grupa ta zapewniłaby szybką
reakcję w razie zagrożeń dla stabilności,
bezpieczeństwa i otwartości Internetu. Aby zapewnić
równowagę pod względem geograficznym, w skład forum
„G12 na rzecz zarządzania Internetem” wchodziłoby po
dwóch przedstawicieli z Ameryki Północnej, Ameryki
Południowej, Europy i Afryki oraz po trzech przedstawicieli z Azji i
Australii, a także prezes ICANN bez prawa głosu. Organizacje
międzynarodowe zajmujące się tę tematyką mogłyby
uzyskać status obserwatora.W dniu 6 maja w Brukseli Komisja
Europejska będzie gościć pierwsze otwarte posiedzenie, które
umożliwi społeczności internetowej w Europie przedstawienie
swoich oczekiwań dotyczących zarządzania Internetem w
przyszłości.
Tło
Od
wielu lat Unia Europejska odgrywa kluczową rolę w prowadzonych na
forum międzynarodowym debatach na temat zarządzania Internetem.
Komisja Europejska wielokrotnie nawoływała do pełnego powierzenia
systemu zarządzania Internetem sektorowi prywatnemu, bez interwencji
państwa w codzienne zarządzanie Internetem (zob. IP/06/1297)
i nieustannie wspiera otwarty dialog z udziałem wielu zainteresowanych
podmiotów na temat polityki zarządzania Internetem i jego rozwoju (IP/06/1491).
Komisja Europejska uczestniczy również w Rządowym Komitecie
Doradczym Internetowej Korporacji ds. Nadawania Nazw i Numerów,
którego głównym celem jest doradzanie ICANN w aspektach
dotyczących porządku publicznego podejmowanych przez ICANN
działań koordynacyjnych.
Wystąpienie komisarz Viviane Reding w postaci materiału
filmowego jest dostępne na stronie:
http://ec.europa.eu/commission_barroso/reding/video/index_en.htm
Dalsze informacje na temat otwartego posiedzenia na temat zarządzania
Internetem organizowanym przez Komisję Europejską w dniu 6 maja w
Brukseli będą dostępne na poniższej stronie
internetowej:
http://ec.europa.eu/information_society/policy/internet_gov/index_en.htm
