IP/09/220
Bruksela, dnia 5 lutego 2009 r.Rybołówstwo: Komisja chce
chronić rekinyKomisja Europejska przyjęła dzisiaj
pierwszy w swojej historii Plan działań Wspólnoty Europejskiej na
rzecz ochrony rekinów i zarządzania ich zasobami.  Plan ma
stanowić gwarancję, że podjęte zostaną skuteczne
działania zmierzające do odbudowy zasobów rekinów (w razie
potrzeby z zachowaniem zasady ostrożnego zarządzania zasobami)
wszędzie tam, gdzie są one zagrożone. Mają też
zostać ustanowione wytyczne w zakresie zarządzania
odpowiednimi połowami (również takimi, w których rekiny
są łowione jako przyłów), tak aby zapewnić
zrównoważoną eksploatację tych zasobów.  Plan
przewiduje również środki mające przyczynić się do
poszerzenia wiedzy na temat zasobów rekinów i ich połowów. 
Ustanowione środki odnoszą się do rekinów oraz do innych
pokrewnych gatunków zaliczanych do płaszczek i będą
stosowane na wodach Wspólnoty i poza nimi, wszędzie tam, gdzie flota
UE prowadzi połowy. Komisja będzie również dbać o to,
aby działania podejmowane przez UE na forum organizacji
międzynarodowych oraz w ramach zawieranych przez nią umów
były spójne z jej wewnętrzną polityką
dotyczącą zasobów rekinów. 
Unijny komisarz ds. gospodarki morskiej i rybołówstwa Joe Borg
powiedział: Rekiny dotkliwie odczuwają skutki przełowienia a
konsekwencje uszczuplenia ich zasobów mogą być bardzo
poważne, nie tylko dla samych rekinów, lecz również dla
ekosystemów morskich i dla rybaków. Z tego względu
przyjęliśmy dzisiaj plan działań wprowadzający bardziej
ostrożne podejście w odniesieniu do zarządzania połowami, w
trakcie których łowione są rekiny. Plan ten wesprze także
intensywne badania naukowe, konieczne dla lepszego zrozumienia roli, jaką
rekiny odgrywają w życiu naszych oceanów oraz wpływu, jaki
na ich zasoby mogą wywierać prowadzone przez nas połowy. 
Plan działań ustanawia środki usprawniające gromadzenie
danych i opinii naukowych, środki poprawy zarządzania oraz środki
techniczne, a także zaostrza kontrolę przestrzegania zakazu odcinania
płetw, który obowiązuje od 2003 r. na wodach UE oraz w
odniesieniu do wszystkich statków UE niezależnie od miejsca
prowadzonych połowów.  Plan obejmuje środki, które mają
zostać wdrożone zarówno na poziomie UE, jak i państw
członkowskich, oraz zaleca podjęcie przez UE starań o uzyskanie
dla nich poparcia u wszystkich właściwych w tej dziedzinie
regionalnych organizacji ds. zarządzania rybołówstwem (RFMO).
Pełen wykaz przedstawionych środków można znaleźć
klikając na link podany poniżej. 
Plan obejmuje wszystkie ryby chrzęstnoszkieletowe – obok
rekinów również płaszczki i chimery – do których
razem zalicza się ponad 1000 gatunków. Zamieszkują one wody
wszystkich mórz i oceanów, wiele z nich można jednak
znaleźć przede wszystkim w północnej części
Atlantyku, gdzie statki UE dokonują ponad 50 % połowów
rekinów. Połowy rekinów gwałtownie wzrosły od
połowy lat 80-tych na skutek rosnącego popytu na produkty z
rekinów (szczególnie płetwy). Jednak z uwagi na swoją
długowieczność oraz fakt, że późno
osiągają dojrzałość płciową, a także
charakteryzują się długim okresem ciąży i niskim
współczynnikiem płodności, gatunki te szczególnie
odczuwają skutki przełowienia.  Przeprowadzone ostatnio przez
Międzynarodową Unię Ochrony Przyrody i Jej Zasobów (IUCN)
badania świadczą o tym, że aż jedna trzecia gatunków
rekinów łowionych w wodach Wspólnoty jest w chwili obecnej
zagrożona przełowieniem. Pomimo krytycznego stanu tych zasobów i
ich rosnącego znaczenia dla floty UE, połowy rekinów nie
zostały nigdy objęte systematycznym zarządzaniem w UE. W
ciągu kilku ostatnich lat Komisja odnotowała niepokojący stan
wielu stad rekinów i przedstawiła zarówno na forum
Wspólnoty, jak i niektórych RFMO wnioski w sprawie wprowadzenia zakazu
połowów lub znacznego ograniczenia śmiertelności
połowowej.
Wspólnotowy plan działań na rzecz ochrony rekinów
został opracowany w oparciu o wyniki obszernych konsultacji
przeprowadzonych z państwami członkowskimi, zainteresowanymi stronami
i społeczeństwem w latach 2007-2008. Jego ogólne
założenia opierają się na Międzynarodowym planie
działań na rzecz ochrony rekinów i zarządzania ich zasobami
przyjętym przez FAO w 1999 r.  Zgodnie z wymogami planu FAO, planowi
działania towarzyszy raport z oceny stanu zasobów rekinów,
załączony do komunikatu.
Więcej informacji można uzyskać na stronach:
MEMO/09/52Link do planu działania i raportu z oceny stanu zasobów
rekinów: 
http://ec.europa.eu/fisheries/cfp/management_resources/conservation_measures/sharks/introduction_en.htm
