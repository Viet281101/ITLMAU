IP/09/1811     Bruk sela, dnia 24 listopada 2009 r.  Trzecie forum ochrony ludności: doskonalenie cywilnej gotowości społecznej w Europie  Jutro unijny komisarz ds. środowiska Stavros Dimas otworzy w Brukseli trzecie forum ochrony ludności. Ponad 500 specjalistów zajmujących się ochroną ludności zawodowo spotka się na dwudniowej konferencji dotyczącej doskonalenia gotowości społecznej w krajach UE na wypadek katastrofy. Zmiany klimatu mogą przyczynić się do zwiększenia częstotliwości występowania i zakresu katastrof naturalnych, a Europa musi być na to przygotowana, podobnie jak na inne możliwe wyzwania takie jak ataki terrorystyczne, katastrofy chemiczne i inne wypadki. Konferencja „W kierunku cywilnej gotowości społecznej” będzie poświęcona zagadnieniom takim jak wyzwania związane z ochroną ludności w wymiarze europejskim, rozwój technologii oraz udział społeczeństwa w przygotowaniach na wypadek katastrofy.  Stavros Dimas, komisarz UE ds. środowiska, powiedział: „Europa jest gotowa uczynić wszystko co możliwe, aby wzmocnić cywilną gotowość społeczną na wypadek klęsk, tak aby ograniczyć liczbę ofiar śmiertelnych. Co roku tysiące ludzi traci życie, a jeszcze więcej boryka się ze skutkami długotrwałych zaburzeń codziennego życia. Tylko w ubiegłym roku około 20 mln ludzi na całym świecie zostało zmuszonych do opuszczenia swoich domów na skutek klęsk żywiołowych. Koszty finansowe są również wysokie: koszty katastrof w Europie wynoszą 15 mld euro rocznie. Forum będzie ważną platformą wymiany poglądów na temat wyzwań, jakie stoją przed nami, a także umożliwi nam udoskonalenie środków zapobiegania katastrofom i reagowania na nie.” Forum ochrony ludności  Trzecie forum ochrony ludności będzie poświęcone cywilnej gotowości społecznej oraz sposobom doskonalenia środków zapobiegania katastrofom i reagowania na nie, tak aby Europa mogła skuteczniej radzić sobie z nimi. Cywilna gotowość społeczna na wypadek katastrofy oznacza nie tylko zdolność do usunięcia skutków poważnej katastrofy, ale również uwzględnienie już w fazie planowania zdolności do reagowania na wypadek katastrofy.  Forum skupi ponad 500 uczestników, którzy będą dyskutować nad przyszłymi wyzwaniami związanymi z ochroną ludności w Europie. Trzech wysokiej rangi mówców ze świata polityki, biznesu oraz nauki poprowadzi dyskusje, które umożliwią szczerą wymianę poglądów na temat tego jak i kiedy należy przygotować się na wypadek katastrofy, jaki jest stopień postrzegania ryzyka przez społeczeństwo i jak dalece obywatele są samowystarczalni, a także jaką formę powinna przybrać w Europie strategia zarządzania w przypadku klęsk żywiołowych.  Wśród mówców znajdą się komisarz UE ds. środowiska Stavros Dimas, Asystent Sekretarza Generalnego ONZ ds. Humanitarnych i Zastępca Koordynatora Pomocy w Sytuacjach Kryzysowych Margareta Wahl ström, oraz Hakan Jevrell, sekretarz stanu Ministerstwa Obrony Królestwa Szwecji.   Konferencji towarzyszyć będzie wystawa skupiająca partnerów międzynarodowych i organizacje szkoleniowe oraz prezentująca innowacyjne technologie. Wśród eksponatów znajdzie się symulator trzęsienia ziemi, prezentowany w części wystawy poświęconej katastrofie, jaka miała miejsce na początku roku w miejscowości L'Aquila we Włoszech. Komisja Europejska i ochrona ludności Komisja wspiera i uzupełnia systemy zapobiegania klęskom na szczeblu krajowym, regionalnym i lokalnym, jak również prowadzi ośrodek monitoringu i informacji (MIC) działający jako punkt łączności dla fazy reagowania wspólnotowego mechanizmu ochrony ludności.  Wspólnotowy mechanizm UE ułatwia współpracę w zakresie reagowania na klęski. Uczestniczy w nim trzydzieści jeden państw (27 państw członkowskich UE oraz Chorwacja, Islandia, Liechtenstein i Norwegia). W ramach mechanizmu łączą one zasoby, które można udostępniać krajom dotkniętym klęską. O pomoc do UE może zwrócić się każde państwo na świecie.  Od momentu powstania mechanizmu w 2001 r. UE udzieliła pomocy państwom dotkniętym klęską na całym świecie, w tym Stanom Zjednoczonym uderzonym przez huragan Katrina w 2005 r., Chinom po trzęsieniu ziemi w 2008 r. oraz krajom południowej Europy doświadczonym przez pożary lasów ubiegłego lata. MIC odpowiada w tej chwili na ponad 20 sytuacji kryzysowych rocznie.  Komisja Europejska działa na rzecz wzmocnienia zdolności UE do reagowania na klęski. Tego lata przetestowała ona unijne środki trwałe. W okresie od lipca do września w walce z pożarami lasów państwa członkowskie były wspierane przez dwa samoloty gaśnicze. Komisja wyciągnie wnioski z tego projektu pilotażowego.  Rozpoczęto również prace dotyczące szeregu inicjatyw z zakresu zapobiegania katastrofom naturalnym i spowodowanym przez człowieka w celu opracowania ogólnounijnego podejścia. Inicjatywy te obejmują: przygotowanie wytycznych w zakresie zarządzania ryzykiem i opracowywania map zagrożenia, opracowanie międzysektorowego przeglądu najpoważniejszych zagrożeń, przed którymi może stanąć UE, a także utworzenie europejskiej sieci zapobiegania katastrofom. Informacje dla redaktorów Trzecie forum ochrony ludności: „W kierunku cywilnej gotowości społecznej” odbędzie się w budynku Komisji Europejskiej (Charlemagne) przy 170 Rue de la Loi, Bruksela, w dniach 25-26 listopada 2009 r.  Dalsze informacje na temat Forum są dostępne na stronie:   www.civilprotectionforum.eu    Dalsze informacje na temat mechanizmu ochrony ludności są dostępne na stronie:   http://ec.europa.eu/environment/civil/
