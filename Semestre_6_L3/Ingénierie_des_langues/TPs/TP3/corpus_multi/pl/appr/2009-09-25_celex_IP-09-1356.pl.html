IP/09/ 1356  Bruksela, 25 września 2009 r.  Nocą z 25 na 26 września mieszkańcy 200 miast w 30 krajach mogą posmakować życia naukowca.  W piątej edycji Europejskiej Nocy Naukowców weźmie udział dwieście miast w całej Europie, a każde z nich uczci naukę na swój sposób. Zapowiadane są widowiska teatralne w Lizbonie, turnieje sportowe w Brukseli, zbiorowe tworzenie murali w Mediolanie - podczas gdy oczy mieszkańców wielu innych miast będą wpatrzone w rozgwieżdżony nieboskłon… Europejczycy w 30 krajach będą mieli tej nocy niepowtarzalną okazję, by spotkać zawodowych naukowców, wziąć udział w doświadczeniach naukowych czy spróbować swoich sił w obsłudze zaawansowanego sprzętu badawczego. Chętni do poszukiwania granic współczesnej wiedzy zostaną wtajemniczeni w zaskakujące związki między nauką a sztuką. Każdy może być naukowcem – a to wszystko jeszcze tej nocy! Piąta Noc Naukowców, impreza zapoczątkowana przez Komisję Europejską w roku 2005, ma dać Europejczykom jedyną w swoim rodzaju okazję, by zetknąć się z prawdziwymi ludźmi nauki – i otworzyć im oczy na magiczne piękno nauki. Tej nocy każdy ma wyjątkową okazję, by odkryć wyróżniające się europejskie projekty badawcze oraz dowiedzieć się więcej o tym, jak zostać naukowcem.   Oto wybrane imprezy dzisiejszej nocy:   w Redu-Transinne (Belgia) naukowcy będą się ścigali z gwiazdami: Henrim Pescarolo, znanym we Francji mistrzem kierownicy, oraz z belgijską sprinterką Kim Gevaert;   we Frascati (Włochy) odbędą się zawody w tworzeniu eksperymentalnych dźwięków z udziałem dzieci i młodzieży, uczniów i naukowców oraz zawodowych muzyków;   brytyjska filia TNS w Durham wyemituje tej nocy program radiowy, zachęcając słuchaczy do przeprowadzenia eksperymentu naukowego w warunkach kuchennych;   w hamburskim planetarium można będzie obejrzeć spektakl na temat zmian klimatu.    W Zurychu amatorzy nauki zostaną zaproszeni na żagle na Jeziorze Zuryskim.  Trudno byłoby tu wymienić wszystkie atrakcje tej nocy: zobacz   pełny program   . Organizowana już od lat impreza cieszy się coraz większym powodzeniem - w roku 2005 ściągnęła blisko 20 tys. Europejczyków w 15 krajach, a w ubiegłym roku w Nocy Naukowców w 28 krajach w UE i poza nią uczestniczyło w sumie 320 tys. ludzi. Początki i źródło funduszy  Unia Europejska dofinansowuje wydarzenia Nocy Naukowców w ramach Siódmego programu ramowego na rzecz badań i rozwoju (   7PR   , program „Ludzie") Zaproszenia do składania wniosków ogłasza nowo utworzona, unijna Agencja Wykonawcza ds. Badań Naukowych. Łączny szacunkowy budżet Nocy Naukowców w tym roku sięga 3 mln euro.   Unia Europejska ułatwia również badaczom europejskiej nauki wykorzystanie drzemiących w nich talentów popularyzatorskich, tym samym przyczyniając się zarówno do postępów nauki, jak i do ogólnego rozwoju społeczeństwa – za pośrednictwem działań należących do programu nazwanego imieniem   Marii Skłodowskiej-Curie   . Linki Program Nocy Naukowców:   http://ec.europa.eu/research/researchersineurope/events/researchersnight09/index_en.htm   Siódmy program ramowy na rzecz badań (FP7)    http://ec.europa.eu/research/fp7/index_en.cfm     Działania w ramach programu „Marie Curie”:   http://ec.europa.eu/mariecurieactions/
