IP/09/693
Bruksela, dnia 4 maja 2009 r.Wiosenne prognozy na lata 2009-2010:
trudny rok 2009, lecz gospodarka UE zacznie dochodzić do
równowagi dzięki działaniu środków
wsparciaW wiosennej prognozie Komisji przewiduje się,
że PKB w Unii Europejskiej spadnie w tym roku o 4 proc. i zasadniczo
ustabilizuje się w 2010 roku. Głównymi czynnikami
powodującymi recesję są: zaostrzenie się światowego
kryzysu finansowego, gwałtowny spadek handlu światowego i korekty
rynkowe w niektórych gospodarkach krajowych. Jednak dzięki
działaniu fiskalnych i monetarnych środków stymulacyjnych
oczekuje się, że wzrost odzyska częściowo swoją
siłę w ciągu 2010 roku. Rynki pracy dotkliwie odczują
konsekwencje kryzysu, gdyż przewiduje się, że stopa bezrobocia
wzrośnie w UE do 11 proc. w 2010 r. Przewiduje się, że deficyt
budżetowy również gwałtownie wzrośnie, do 7,25 proc.
PKB w 2010 r., odzwierciedlając zarówno spowolnienie, jak i uznaniowe
działania podjęte w celu wsparcia gospodarki, zgodnie z europejskim
planem naprawy gospodarczej zaproponowanym przez Komisję.
„Gospodarka europejska znajduje się w najgłębszej i
mającej najszerszy zasięg recesji w czasach powojennych. Oczekuje
się jednak, że ambitne działania podjęte przez rządy i
banki centralne w tych wyjątkowych okolicznościach powstrzymają
dalszy spadek aktywności gospodarczej w tym roku i umożliwią
powrót do równowagi w roku przyszłym. Aby tak się stało
musimy działać szybko i oczyszczać bilansy banków z
„toksycznych aktywów” oraz, w stosownych przypadkach,
dokapitalizować banki” powiedział Joaquín Almunia,
komisarz ds. gospodarczych i walutowych. 
Ogólnoświatowy wskaźnik wzrostu znów jest
dodatni
Zaostrzenie się kryzysu finansowego spowodowało gwałtowny
spadek aktywności gospodarki światowej, zmniejszenie światowego
handlu oraz produkcji przemysłowej w sezonie zimowym. Pogorszenie
koniunktury gospodarczej miało miejsce w coraz większej liczbie
krajów, a co za tym idzie w krajach wschodzących i rozwijających
się. Jednak dzięki działaniu fiskalnych i monetarnych
środków stymulacyjnych oraz stopniowemu zakończeniu kryzysu
finansowego, przewiduje się znowu ogólnoświatowy dodatni wzrost
PKB w drugiej połowie 2009 roku. Oczekuje się, że w 2010 roku
ogólnoświatowy wzrost osiągnie 2 proc.
Głęboka recesja w UE, ale widać jej koniec
Recesja, która rozpoczęła się w drugim kwartale 2008
roku, pogłębiła się pod koniec roku przy PKB, który
zmniejszył się zarówno w UE, jaki i w strefie euro o około
1,5 proc. (w ujęciu kwartalnym) w ostatnim kwartale Analizy i obiektywne
dane sugerują dalsze pogorszenie się sytuacji w pierwszym kwartale
tego roku. Wszystkie państwa członkowskie odczuły pogorszenie
koniunktury gospodarczej, choć ich sytuacja różni się w
zależności od ich względnej podatności na kryzys finansowy,
dynamiki rynków krajowych i stopnia ich otwartości.
Podczas gdy rynki finansowe stabilizują się, zaufanie
inwestorów wzrasta, a zarówno pomoc budżetowa, jak i
złagodzenie polityki monetarnej stopniowo przyczyniają się do
wzrostu aktywności gospodarczej, oczekuje się, że spadek PKB
unormuje się pod koniec roku, a wskaźniki wzrostu będą lekko
dodatnie w ciągu 2010 roku. 
Recesja ma wpływ nie tylko na wszystkie państwa członkowskie,
ale również na prawie wszystkie elementy związane z popytem.
Szczególnie ucierpiały inwestycje sektora prywatnego, w związku z
prognozowanym ograniczeniem popytu, gwałtownym spadkiem wykorzystania mocy
produkcyjnych i dalszym zaostrzeniem warunków finansowania. Podobnie
eksport uległ gwałtownemu ograniczeniu w związku z wyraźnym
spadkiem światowego handlu. Podczas gdy konsumpcja końcowa gospodarstw
domowych wciąż utrzymuje się na stosunkowo dobrym poziomie,
dzięki niskim cenom ropy naftowej i niskiej inflacji, rzeczywisty
dochód do dyspozycji prawdopodobnie zostanie ograniczony z powodu
stopniowego pogarszania się sytuacji na rynku pracy. Jedynie spożycie
zbiorowe i inwestycje publiczne będą pozytywnie wpływać na
wzrost gospodarczy w bieżącym roku, częściowo dzięki
budżetowym środkom stymulacyjnym wprowadzonym w ramach europejskiego
planu naprawy gospodarczej. 
Bolesny cios dla rynku pracy i finansów publicznych
Aktywność na europejskich rynkach pracy zaczęła się
zmniejszać w ciągu minionego roku, w związku z
charakterystyczną, opóźnioną reakcją rynków pracy
na spowolnienie gospodarcze. W nadchodzącym czasie można
spodziewać się ograniczenia zatrudnienia o około 2,5 proc.
zarówno w UE, jak i w strefie euro w roku bieżącym oraz dalszego
ograniczenia o 1,5 proc. w 2010 roku, powodującego utratę około
8,5 mln miejsc pracy w ciągu tych dwóch lat, w przeciwieństwie do
9,5 mln miejsc pracy netto, które powstały w latach 2006-08. 
Finanse publiczne również poważnie ucierpiały z powodu
recesji przy deficycie budżetowym, który ma w bieżącym roku
wzrosnąć w UE ponad dwukrotnie (z 2,3 proc. PKB w 2008 roku do 6
proc.) oraz rosnąć dalej w 2010 r. (do 7,25 proc.).
Gwałtowne pogorszenie się ogólnej sytuacji budżetowej wynika
częściowo z samego spowolnienia gospodarczego, gdyż automatyczne
stabilizatory są stosunkowo istotne w Europie, lecz również
odzwierciedla znaczne budżetowe środki stymulacyjne mające na
celu wsparcie aktywności gospodarczej. 
Tymczasowo bardzo niska inflacja
W ostatnich miesiącach inflacja bardzo spadła i prognozuje się
jej dalszy spadek w drugim i trzecim kwartale bieżącego roku, ze
względu na dalsze efekty bazowe, słabe prognozy gospodarcze oraz
zakładany spadek cen surowców. Ogółem prognozuje się,
że inflacja mierzona za pomocą wskaźnika HICP będzie nieco
niższa od 1 proc. w UE (oraz 0,5 proc. w strefie euro) w 2009 roku oraz
osiągnie minimum w trzecim kwartale w obu obszarach. Oczekuje się,
że inflacja mierzona za pomocą wskaźnika HICP stopniowo
wzrośnie do około 1,25 proc. w przyszłym roku, ponieważ
efekty bazowe wcześniejszych gwałtownych zmian cen energii i
żywności przestaną tej jesieni wpływać na roczne tempo
jej wzrostu tej jesieni. 
Pozostają istotne wątpliwości 
Podczas gdy ogólnoświatowa gospodarka musi zmierzyć się
ze swoją najgorszą recesją od czasów drugiej wojny
światowej, prognozy dotyczące gospodarki i inflacji
charakteryzują się dużą niepewnością. Ryzyko
gorszych od oczekiwanych prognoz opiera się w szczególności na
skutkach kryzysu finansowego i sile reakcji między różnymi
sektorami gospodarki. Z drugiej strony fiskalne i monetarne środki
stymulacyjne mogą być skuteczniejsze, niż się oczekuje, przy
przywracaniu stabilności i zaufania na rynkach finansowych i wspieraniu
działalności gospodarczej. Ryzyko w stosunku do prognoz
związanych z inflacją wydaje się niewielkie w bieżącym
roku, co wynika z możliwego rozwoju sytuacji w zakresie cen surowców
oraz tendencji związanych z ustaleniem cen i zarobków. 
Bardziej szczegółowe sprawozdanie dostępne jest na
stronie:
http://ec.europa.eu/economy_finance/thematic_articles/article14927_en.htm
[  ]
[  ]
[  ]
[  ]
