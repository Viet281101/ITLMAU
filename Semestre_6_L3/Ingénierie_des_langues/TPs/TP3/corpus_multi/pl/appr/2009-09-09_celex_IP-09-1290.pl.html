IP/09/1290  Bruksela, 9 września 2009 r. Mniej śmiertelnych wypadków na europejskich drogach – operatorzy sieci komórkowych zgłaszają akces do systemu „eCall”  W dniu dzisiejszym europejski sektor telefonii komórkowej udzielił pełnego poparcia europejskiem u systemowi automatycznego powiadamiania o wypadkach montowanemu w samochodach - „eCall”. Przedstawiciele stowarzyszenia branży telefonii komórkowej (GSM Association) podkreślili swoje zaangażowanie w sprawę tej ratującej życie technologii podpisując z UE protokół ustaleń mający na celu wdrożenie systemu „eCall” w całej Europie. System „eCall” automatycznie nawiązuje połączenie ze   wspólnym europejskim numerem alarmowym 112   , gdy samochód ulegnie poważnemu wypadkowi i przesyła informacje o położeniu samochodu do najbliższej jednostki służb ratowniczych, nawet jeśli pasażerowie nie wiedzą, gdzie się znajdują bądź nie potrafią określić swojego położenia. Uruchomienie systemu „eCall” wymaga ścisłej współpracy między władzami, producentami samochodów i operatorami sieci komórkowych, a w przypadku pełnego wdrożenia system ten może ratować życie 2 500 osób w UE rocznie oraz ograniczyć zakres obrażeń o 10 do 15 %. „W ubiegłym miesiącu Komisja Europejska wezwała rządy państw europejskich oraz operatorów sieci komórkowych i branżę samochodową do wzmożenia wysiłków na rzecz uruchomienia systemu „eCall” na drogach. Gratuluję branży telefonii komórkowej tak szybkiej reakcji. Popierając europejski system powiadamiania o wypadkach montowany w samochodach branża ta wykazała się odpowiedzialnością społeczną i otwartością na innowacyjne zastosowania technologii komunikacyjnych w życiu codziennym”, powiedziała Viviane Reding, unijna komisarz ds. telekomunikacji. „Wdrożenie systemu „eCall” na skalę całej Europy wymaga jednak współpracy wszystkich stron. Operatorzy telefonii komórkowej dowiedli dziś swego zaangażowania w sprawę wdrożenia systemu „eCall”, w ten sposób dołączając do przemysłu samochodowego i większości państw UE. Sześć państw członkowskich – Dania, Francja, Irlandia, Łotwa, Malta i Wielka Brytania - nadal nie podpisało protokołu ustaleń w sprawie systemu „eCall”. Obecnie powinny one przestać odgrywać rolę hamulcowego w tym procesie i zwiększyć tempo wprowadzania systemu, który może ratować życie. W przeciwnym wypadku w przyszłym roku Komisja będzie musiała przedłożyć projekty legislacyjne.”  W trakcie dzisiejszej uroczystości prowadzonej przez komisarz Reding, Dyrektor GSM Association Europe Martin Whitehead podpisał w imieniu branży telefonii komórkowej protokół ustaleń w sprawie systemu „eCall”.  GSM Association obecne w 219 krajach zrzesza blisko 800 operatorów telefonii komórkowej i ponad 200 firm na całym świecie; w tej grupie znajdują się producenci telefonów, firmy opracowujące oprogramowanie, dostawcy urządzeń, firmy internetowe oraz organizacje z sektora mediów i rozrywki. W celu pełnego wdrożenia systemu „eCall” europejskie branże samochodowa i telekomunikacyjna oraz administracje krajowe we wszystkich państwach UE muszą zapewnić odpowiednie wyposażenie służb ratowniczych, szczególnie centrów obsługi telefonicznej, umożliwiające obsługiwanie zgłoszeń przekazywanych za pomocą systemu „eCall”. Pomimo faktu, że technologia jest dostępna a wspólne europejskie normy zostały uzgodnione przez branżę i służby ratownicze, Dania, Francja, Irlandia, Łotwa, Malta i Wielka Brytania nadal nie są gotowe, aby zaangażować się w proces wdrożeniowy głównie ze względów dotyczących kosztów.  Tymczasem 15 państw UE (Austria, Cypr, Czechy, Estonia, Finlandia, Niemcy, Grecja, Włochy, Litwa, Portugalia, Słowacja, Słowenia, Hiszpania, Holandia i Szwecja), jak również 3 państwa EOG (Islandia, Norwegia i Szwajcaria) uzgodniły wspólne ustalenia dotyczące wdrożenia systemu „eCall”. Kolejnych 6 państw UE (Belgia, Bułgaria, Luksemburg, Polska, Rumunia i Węgry) popiera inicjatywę „eCall” i zamierza podpisać porozumienie. Również Parlament Europejski zdecydowanie popiera wdrożenie systemu „eCall” montowanego w samochodach w całej Europie.  Kontekst  W sierpniu Komisja wezwała państwa UE oraz europejskie branże samochodową i telekomunikacyjną do zintensyfikowania starań na rzecz wdrożenia systemu „eCall” w Europie   (IP/09/1245   ). Komisja nakreśliła strategię przyspieszenia wprowadzania systemu „eCall” we wszystkich nowych pojazdach (wszystkich marek i krajów pochodzenia) w całej Europie. Technologia byłaby dostępna dla wszystkich i zakładałaby wykorzystanie   wspólnego europejskiego numeru alarmowego        112   , który jest obecnie dostępny w całej UE (   IP/08/1968   ).  Komisja finansuje projekty (np. E–MERGE oraz   GST-Rescue   ) mające zapewnić działanie systemu „eCall” ponad granicami państwowymi oraz w dalszym ciągu wspiera prace nad systemem „eCall” poprzez współpracę przemysłową w ramach inicjatywy   eSafety   .  System „eCall” stanowi jeden z priorytetów inicjatywy „ Inteligentny samochód ” oraz planu działań na rzecz inteligentnych systemów tran sportowych promującego wykorzystanie technologii teleinformatycznych (ICT) w celu opracowywania bardziej inteligentnych, bezpiecznych i ekologicznych rozwiązań w zakresie transportu drogowego ( IP/06/191 ). W ciągu dwóch ubiegłych lat UE przeznaczyła około 160 mln euro na badania w zakresie technologii teleinformatycznych dla potrzeb transportu. Wypadki drogowe kosztują unijną gospodarkę ponad 160 mld euro rocznie. Wyposażenie wszystkich 230 milionów samochodów w UE w system „eCall” przyniosłoby oszczędności wynoszące 26 mld euro rocznie. System „eCall” ułatwi również kierowcom radzenie sobie z zatorami komunikacyjnymi na drogach i instalowanie w samochodach usług takich jak nawigacja satelitarna. Protokół ustaleń UE wraz z listą sygnatariuszy można znaleźć na stronach internetowych:    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf    Strategię Komisji Europejskiej na rzecz europejskiego systemu „eCall” oraz porozumienie podpisane przez 15 państw członkowskich i ponad 80 organizacji można znaleźć na stronie internetowej:    http://ec.europa.eu/information_society/activities/esafety/ecall/index_en.htm    Więcej informacji o systemie „eCall” można znaleźć na stronie internetowej:    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    Dzisiejszy komunikat prasowy GSM Association Europe można znaleźć na stronie internetowej:    http://www.gsmworld.com/newsroom/index.htm
