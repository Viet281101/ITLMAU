IP/09/967 Bruksela, dnia 19 czerwca 2009 r. Załatwianie spraw administracyjnych drogą elektroniczną: Komisja Europejska rozwija usługi transgraniczne dzięki nowoczesnym technologiom Komisja Europejska dofinansuje projekt realizowany przez Austrię, Francję, Grecję, Niderlandy, Niemcy, Polskę i Włochy pomagając administracji państwowej udoskonalić obsługę sektora usługowego przez Internet. Do końca 2009 r. każde państwo członkowskie UE utworzy punkty kompleksowej obsługi, dzięki którym firmy będą mogły załatwić sprawy administracyjne drogą elektroniczną. Pozwoli to na przykład belgijskiemu usługodawcy załatwić wszystkie niezbędne formalności przez Internet, aby otworzyć kawiarnię w Holandii. Projekt pilotażowy posłuży dalszemu podniesieniu poziomu jakości obsługi elektronicznej. W ciągu najbliższych trzech lat w projekt pilotażowy zainwestowanych zostanie 14 mln EUR, z czego połowa pochodzić będzie z unijnego programu na rzecz konkurencyjności i innowacji.  „Inwestycje w najnowsze technologie informacyjne to najwłaściwsza droga rozwoju współpracy pomiędzy administracją państwową w różnych krajach oraz ułatwiające przedsiębiorcom dostęp do rynków w innych państwach członkowskich” powiedziała Viviane Reding, komisarz ds. społeczeństwa informacyjnego i mediów. „ Obsługa przez Internet bez zbędnej biurokracji umożliwi europejskim przedsiębiorcom ekspansję na nowych rynkach i zwiększy handel w UE . W efekcie nastąpi wzrost gospodarczy i powstanie więcej miejsc pracy na jednolitym rynku .” Usługi to główna siła napędowa wzrostu gospodarczego i nowych miejsc pracy w Europie generując 70% PKB Unii Europejskiej. W ostatnich latach były one źródłem 95% nowych miejsc pracy. O ile wymiana towarów w UE nie jest już niczym ograniczona, o tyle jednolity rynek usług nie osiągnął jeszcze pełni swoich możliwości. Ograniczenia prawne i administracyjne nadal utrudniają usługodawcom zakładanie firm w innych krajach lub prowadzenie sprzedaży za granicą. Projekt pilotażowy realizowany przez Komisję Europejską we współpracy z Austrią, Francją, Grecją, Niderlandami, Niemcami, Polską i Włochami przyniesie nowe rozwiązania techniczne podnoszące poziom jakości transgranicznej obsługi przez administrację państwową. Punkty kompleksowej obsługi, dzięki którym firmy będą mogły załatwić wszystkie formalności w jednym miejscu, powstaną w każdym państwie członkowskim do końca 2009 r. Dzięki nim projekt pilotażowy posłuży ujednoliceniu różnych procedur stosowanych w tym zakresie w krajach UE. Sprzyjać on będzie korzystaniu z obsługi elektronicznej i opracowaniu wspólnych wymogów, wspólnych standardów zapewniających bezpieczeństwo transakcji na całym terytorium UE oraz korzystać będzie z najlepszych praktyk, otwartych specyfikacji i przyjaznych użytkownikowi rozwiązań. Podstawowe informacje:  Projekt uproszczonych formalności elektronicznej obsługi transgranicznej o nazwie „Simple Procedures Online for Cross-border Services ”  (SPOCS) jest zakrojonym na szeroką skalę projektem pilotażowym, współfinansowanym przez Komisję Europejską w ramach programu na rzecz wspierania polityki w zakresie technologii informacyjnych i komunikacyjnych, który stymuluje innowację i konkurencyjność poprzez bardziej powszechne i bardziej efektywne wykorzystanie technologii informacyjnych przez obywateli, przedsiębiorców i administrację państwową. Program ten jest częścią programu na rzecz konkurencyjności i innowacji, którego celem jest wspieranie konkurencyjności europejskich przedsiębiorstw. Jego budżet wynosi ponad 3,6 mld EUR w latach 2007-2013 (  IP/05/391  ).  Do końca 2009 r., na podstawie unijnej   dyrektywy o usługach   , wszystkie państwa członkowskie UE muszą utworzyć punkty kompleksowej obsługi, dzięki którym usługodawcy będą mogli w łatwy sposób uzyskać wszystkie niezbędne informacje i drogą elektroniczną załatwić wszelkie wymagane formalności, bez konieczności kontaktowania się z kilkoma organami administracji lub organizacjami zawodowymi. Zakrojone na szeroką skalę projekty pilotażowe realizowane są przez uczestniczące w nich kraje i mają na celu udostępnienie rozwiązań opartych na zaawansowanych technologiach na potrzeby usług transgranicznych na poziomie krajowym, regionalnym i lokalnym. Projekty te mają na celu określenie wspólnych specyfikacji, które mogłyby być udoskonalone i upowszechnione, co umożliwiłoby różnym systemom krajowym komunikację i interakcję, tak aby obywatele i przedsiębiorcy mogli w pełni korzystać z jednolitego rynku.  Projekt bazuje na wynikach innych dużych projektów, dzięki którym obywatele UE korzystają z   tożsamości elektronicznej   i dostępu do usług publicznych niezależnie od miejsca w Europie, w którym aktualnie się znajdują (   IP/08/824   ) oraz   projektu   pozwalającego przedsiębiorcom rywalizować w przetargach publicznych za pośrednictwem Internetu (   IP/08/785   ). W 2008 r. Komisja uruchomiła także projekt Inteligentnych Otwartych Usług ( Smart Open Services – SOS) w zakresie transgranicznej wymiany informacji medycznych (   IP/08/1075   ).  Dodatkowe informacje na stronach poświęconych eGovernment (elektronicznej administracji):    http://ec.europa.eu/egovernment         Program na rzecz wspierania polityki w zakresie technologii informacyjnych i komunikacyjnych (ICT):    http://ec.europa.eu/information_society/activities/ict_psp    Program Komisji Europejskiej na rzecz konkurencyjności i innowacji:    http://ec.europa.eu/cip/index_en.htm    Unijna dyrektywa o usługach:    http://ec.europa.eu/internal_market/services/services-dir/index_en.htm
