IP/09/519
Bruksela, dnia 1 kwietnia 2009 r.Adaptacja do zmian klimatu: Unia
Europejska musi być przygotowana na przyszłe negatywne skutkiKomisja Europejska przedstawiła dzisiaj
białą księgę, w której określono działania
konieczne do wzmocnienia zdolności adaptacji Unii wobec zmieniającego
się klimatu. Ostatnie ustalenia wskazują, że skutki
zmian klimatu wystąpią szybciej i będą bardziej dotkliwe
niż przewidywał Międzyrządowy Zespół ds. Zmian
Klimatu w swoim sprawozdaniu z 2007 r. Europa nie uchroni się przed tymi
skutkami i w związku z tym musi być przygotowana do przystosowania
się do nich. Zmiany klimatu spowodują różne regionalne
konsekwencje, co oznacza, że większość środków
adaptacyjnych będzie musiało zostać podjętych na poziomie
krajowym i regionalnym. Ramy przedstawione przez Komisję wyznaczają
dwuetapowe strategiczne podejście do adaptacji do skutków zmian
klimatu w UE, stanowiące uzupełnienie działań podejmowanych
przez państwa członkowskie dzięki zintegrowanej i skoordynowanej
koncepcji.
Komisarz UE ds. środowiska Stavros Dimas stwierdził: „Z
każdym rokiem zmiany klimatu mają coraz bardziej poważny i
niepokojący charakter. Musimy ciężko pracować, aby
ograniczyć emisje dwutlenku węgla, ale nawet jeżeli ograniczymy
emisje zgodnie z naszym zobowiązaniem, niektóre zmiany klimatu są
nieuniknione. Dlatego podstawowe znaczenie ma rozpoczęcie
współpracy z rządami, przedsiębiorstwami i
społecznościami w celu wypracowania wszechstronnej strategii
adaptacyjnej dla UE oraz celem zapewnienia, by kwestia adaptacji została
włączona do kluczowych obszarów polityki EU.”
Komisarz ds. rolnictwa Mariann Fischer Boel powiedziała: „Sektor
rolnictwa odczuje z pełną siłą zmiany klimatu. Chcę,
aby rolnicy mieli jasny obraz wyzwań, przed którymi staną.
Chcę także rozpocząć dialog z władzami krajowymi na
temat konkretnych kroków, które ułatwią naszym rolnikom
adaptację. W szczególności zależy mi, abyśmy
podjęli środki typu „no-regret”, które przyniosą
korzyści dla gospodarki i środowiska niezależnie od tego, w jaki
sposób zmieni się klimat. Są to kluczowe elementy dokumentu
dotyczącego rolnictwa i zmian klimatu, który został dzisiaj
przyjęty w uzupełnieniu do białej księgi.”
Komisarz ds. zdrowia Androulla Vassiliou powiedziała: „Wobec
anomalii klimatycznych szczególną uwagę należy
poświęcić wzmocnieniu monitorowania stanu zdrowia ludzi,
zwierząt i roślin. Ponadto kluczowe znaczenie ma włączenie
sanitarnych planów działania na wypadek ekstremalnych zjawisk
pogodowych do planów gotowości władz sanitarnych. Musimy
również zapewnić ocenę wpływu zmian klimatu na
słabsze grupy społeczne. Współpraca międzynarodowa ma
podstawowe znaczenie dla realizacji tych celów.”
Komisarz ds. gospodarki morskiej i rybołówstwa Joe Borg
powiedział: „Tereny przybrzeżne i morskie Europy są w
pierwszej kolejności narażone na zmiany klimatu. Musimy
przygotować się na nadchodzące wyzwania, takie jak podnoszenie
się poziomu morza, zalewanie wybrzeży, skutki dla turystyki
nadmorskiej oraz portów i żeglugi, a także dla
rybołówstwa. Nie możemy negować znaczenia przybrzeżnych
ekosystemów dla naszej gospodarki. Obecnie około 50 % populacji Europy
żyje w rejonach przybrzeżnych, a zatem podjęcie
wysiłków na rzecz adaptacji do zmian klimatu jest zasadniczą i
pilną kwestią.
Ramy działania
W ciągu najbliższych 50 lat zmiany klimatu prawdopodobnie
będą miały głęboki wpływ na istotne sektory
gospodarki, takie jak rolnictwo, energetyka, transport, ekosystemy, turystyka i
zdrowie. Zmiany te dotkną również gospodarstwa domowe,
przedsiębiorstwa i niektóre grupy społeczne, zwłaszcza osoby
w podeszłym wieku i niepełnosprawne oraz gospodarstwa domowe o niskich
dochodach.
Biała księga zapewnia ramy umożliwiające Unii
Europejskiej i jej państwom członkowskim przygotowanie się na
skutki zmian klimatu. Pierwszy etap strategii będzie realizowany do 2012 r.
i będzie stanowił podstawę dla przygotowania kompleksowej unijnej
strategii adaptacyjnej na okres od 2013 r. Będzie on skoncentrowany na
zwiększaniu naszej wiedzy na temat zmian klimatu i możliwych
środkach adaptacyjnych, a także na sposobie włączenia
kwestii adaptacji do kluczowych dziedzin polityki UE. Podczas gdy decyzje
dotyczące sposobu najlepszej adaptacji muszą opierać się na
solidnych analizach naukowych i gospodarczych, zawartość i
dostępność informacji różni się między
poszczególnymi regionami. W białej księdze podkreślono
potrzebę wprowadzenia systemu wymiany informacji umożliwiającego
wymianę informacji na temat zagrożeń związanych ze zmianami
klimatu, ich skutków i najlepszych praktyk. 
Skutki zmian klimatu będą zróżnicowane w
zależności od regionu, przy czym szczególnie narażone
będą wybrzeża, obszary górskie i zalewowe. Z tego
względu większość środków adaptacyjnych
realizowanych będzie na poziomie krajowym lub regionalnym. Rolą Unii
Europejskiej będzie wspieranie tych wysiłków poprzez zintegrowane
i skoordynowane podejście, w szczególności w odniesieniu do
kwestii transgranicznych i dziedzin polityki, które są wysoce
zintegrowane na poziomie UE. Adaptacja do zmian klimatu będzie musiała
stanowić centralny punkt wszystkich obszarów polityki UE. Adaptacja
musi również stanowić istotny element polityki zagranicznej UE,
tak by wspierać najbardziej dotknięte kraje i
współpracować z krajami partnerskimi w zakresie
międzynarodowych kwestii dotyczących adaptacji.
W oparciu o ramy określone w białej księdze Komisja
przedstawiła dzisiaj również trzy dokumenty robocze na temat
kwestii dotyczących zasobów wodnych, wybrzeży, mórz,
rolnictwa i zdrowia.
Adaptacja i łagodzenie to dwie strony tego samego medalu
Unia Europejska zobowiązała się do podjęcia szybkich
działań w celu ograniczenia emisji gazów cieplarnianych. Nie
wystarczy jednak samo łagodzenie zmian klimatu poprzez ograniczanie emisji
gazów cieplarnianych. Konieczne jest podjęcie działań
uzupełniających w perspektywie krótkoterminowej. Konsekwencje
zmian klimatu będą większe niż pierwotnie sądzono i
wystąpią mimo wprowadzenia w życie środków
łagodzących.
Europa będzie musiała stawić czoło tym skutkom. Konieczne
są środki podnoszące zdolność adaptacji systemów
naturalnych i ludzkich do skutków zmian klimatu. W UE realizowanych jest
już szereg inicjatyw polityki adaptacyjnej, ale są one często
wdrażane fragmentarycznie i tylko w kilku państwach
członkowskich.
Przyszłe działania
Komisja utworzy Zespół kierujący ds. oddziaływania i
adaptacji (IASG). Zespół będzie składał się z
przedstawicieli państw członkowskich UE zaangażowanych w
opracowywanie krajowych i regionalnych programów adaptacyjnych i
będzie konsultował się z przedstawicielami
społeczeństwa obywatelskiego i środowiska naukowego. Uzyska on
wsparcie technicznych grup roboczych, w tym w dziedzinie rolnictwa. Do 2011 r.
Komisja stworzy system wymiany informacji w celu wymiany informacji na temat
skutków zmian klimatu.
Dalsze informacje
Strona internetowa Komisji na temat adaptacji do zmian klimatu
http://www.ec.europa.eu/environment/climat/adaptation/index_en.htmStrona internetowa Komisji na temat rolnictwa i zmian klimatu
http://ec.europa.eu/agriculture/climate_change/index_en.htmSprawozdanie EOG nr 4/2008: Skutki zmieniającego się klimatu w
Europie – ocena oparta na wskaźnikach z 2008 r. (ang. Impacts of
Europe's changing climate – 2008 indicator-based
assessment)
http://www.eea.europa.eu/publications/eea_report_2008_4/
