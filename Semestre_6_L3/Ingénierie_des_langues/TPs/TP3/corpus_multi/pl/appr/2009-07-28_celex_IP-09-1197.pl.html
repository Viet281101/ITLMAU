IP/09/ 1197  Bruksela, 28 lipca 2009 r.  Przeciwdziałanie praktykom ograniczającym konkurencję:  Komisja rozpoczyna publiczne konsultacje w zakresie przeglądu reguł konkurencji w sektorze dystrybucji  Komisja Europejska zaprasza do przedstawienia uwag dotyczących jej wniosku legislacyjnego zmienionego rozporządzenia w sprawie wyłączeń grupowych oraz wytycznych w sprawie porozumień dotyczących dostaw i dystrybucji (ograniczenia wertykalne). Bieżące rozporządzenie wygaśnie w maju 2010 r. W oparciu o doświadczenia związane z jego stosowaniem oraz uwagi przedstawione przez zainteresowane podmioty Komisja uznała, że obowiązujące przepisy generalnie spełniają swoją rolę i nie powinny ulec zasadniczym zmianom. Główne propozycje modyfikacji są próbą odpowiedzi na ostatnie zmiany rynkowe, a zwłaszcza zwiększoną siłę nabywczą dużych sprzedawców detalicznych oraz rozwój sprzedaży za pośrednictwem Internetu. Zainteresowane strony mogą przedstawiać swoje uwagi do dnia 28 września 2009 r.  Komisarz ds. konkurencji Neelie Kroes oświadczyła:  „Konkurencyjna i skuteczna dystrybucja są niezbędne z punktu widzenia konsumentów oraz gospodarki.  Zapoczątkowany dzisiaj przegląd ma zagwarantować, by ocena porozumień dotyczących dostaw i dystrybucji zgodnie z regułami konkurencji uwzględniała rozwój rynku w ostatnim czasie, a mianowicie rosnącą władzę rynkową kupujących oraz nowe formy dystrybucji, z uwzględnieniem możliwości, jakie daje Internet”.  Na mocy rozporządzenia Komisji nr 2790/1999 w sprawie wyłączeń grupowych porozumienia, które spełniają określone w nim warunki, korzystają z przywileju wyłączenia z zawartego w Traktacie WE zakazu stosowania praktyk ograniczających konkurencję (art. 81 ust. 1).  Obecne rozporządzenie w sprawie wyłączeń grupowych dotyczące ograniczeń wertykalnych wygaśnie w maju 2010.  Zgodnie ze wstępną oceną Komisji dotyczącą jego stosowania, opartą na doświadczeniach i informacjach przekazanych przez zainteresowane podmioty, obowiązujące obecnie przepisy działają w praktyce prawidłowo.  W momencie przyjęcia w 1999 r. rozporządzenie miało na celu znaczne zmniejszenie obciążeń regulacyjnych dla przedsiębiorców, zwłaszcza tych, którzy nie mogli podnosić cen bez jednoczesnej utraty zysków (np. firmy bez władzy rynkowej), takich jak MŚP, oraz wprowadzenie oceny ograniczeń wertykalnych ukierunkowanej na wyniki.  Te cele i względy pozostają aktualne również dzisiaj.   Od czasu, kiedy dziesięć lat temu wprowadzono obowiązujące obecnie przepisy, zaszły dwie zasadnicze zmiany:  dalszy wzrost władzy rynkowej dużych dystrybutorów oraz rozwój sprzedaży w sieci.  Wychodząc naprzeciw tym zmianom, Komisja proponuje, by porozumienia wertykalne mogły korzystać z wyłączeń grupowych pod warunkiem, że nie tylko udział rynkowy dostawcy (jak ma to miejsce obecnie), lecz również udział nabywcy nie przekraczałyby 30%.  W odniesieniu do sprzedaży w sieci z jednej strony istnieje potrzeba ochrony prawa konsumenta do robienia korzystnych zakupów za granicą, jakie oferuje Internet.  Z drugiej strony, pewne restrykcje w odniesieniu do sprzedaży, ukierunkowane na ograniczenie lub niedopuszczenie do niewłaściwych praktyk dystrybutorów, czerpiących nienależyte korzyści ze sprzedaży i promocji danej marki przez innych, mogłyby poprawić jakość usług dla konsumentów.  A zatem przedstawione przez Komisję podejście wprowadza w przypadku sprzedaży on-line bardziej precyzyjne rozróżnienie pomiędzy sprzedażą dokonywaną w następstwie aktywnej działalności promocyjnej oraz sprzedażą opartą na inicjatywie konsumenta (tzn. pomiędzy sprzedażą czynną i bierną), oraz wyjaśnia, w jaki sposób zmienione rozporządzenie będzie regulować narzucone warunki w przypadku sprzedaży internetowej, jak np. wymóg narzucony przez dostawcę, by dystrybutor zamierzający sprzedawać on-line posiadał również tradycyjny sklep.  Komisja zachęca zainteresowane strony do przedstawienia swoich uwag do dnia 28 września 2009 r.  Konsultacje obejmują wszelkie kwestie podjęte przez rozporządzenie oraz wytyczne, jednakże Komisja oczekuje przede wszystkim uwag odnoszących się do ogólnego działania bieżących przepisów, tego, jak ostatnie wydarzenia na rynkach powinny wpłynąć na kształt rozporządzenia, oraz zaproponowanych przez Komisję rozwiązań w odniesieniu do władzy rynkowej nabywców oraz ograniczeń w zakresie sprzedaży on-line. Projekt zmienionego rozporządzenia w sprawie wyłączeń grupowych oraz wytyczne dostępne są na portalu Europa:     http://ec.europa.eu/competition/consultations/2009_vertical_agreements/index.html
