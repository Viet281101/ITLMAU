IP/09/594
Bruksela, dnia 20 kwietnia 2009 r.Sprawy
konsumentów: wg rocznego sprawozdania RAPEX za rok 2008 liczba wykrytych
produktów niebezpiecznych rośnieJak wynika z opublikowanego dzisiaj przez
Komisję rocznego sprawozdania z funkcjonowania wspólnotowego systemu
wczesnego ostrzegania o niebezpiecznych produktach nieżywnościowych
(„RAPEX”), liczba niebezpiecznych produktów konsumenckich
wycofanych z rynku UE w 2008 r. wzrosła o 16% w porównaniu do 2007 r.
Wzrost liczby powiadomień z 1 605 w 2007 r. do
1 866 w roku ubiegłym dowodzi, że możliwości systemu
RAPEX znowu znacznie wzrosły w 2008 r. w następstwie poczynionych
przez Komisję Europejską i państwa członkowskie istotnych
inwestycji w postaci środków i szkoleń. Przedsiębiorstwa
europejskie również traktują poważniej swe obowiązki w
zakresie bezpieczeństwa produktów konsumenckich i chętniej
wycofują z rynku swe niebezpieczne produkty. W roku 2008
najczęściej zgłaszanymi produktami były zabawki i
artykuły pielęgnacyjne dla dzieci (takie jak rowery, chodziki,
łóżeczka i smoczki), produkty elektryczne i pojazdy silnikowe.
Wzrosła liczba przesłanych przez system RAPEX powiadomień o
produktach pochodzenia chińskiego (z 52% w 2007 r. do 59% w 2008 r.).
Należy to traktować jako skutek skoncentrowania się organów
nadzoru rynku na kategoriach produktów, o których wiadomo, że
stanowią większe zagrożenie.
Komisarz ds. konsumentów Meglena Kunewa powiedziała: „To
sprawozdanie zawiera bardzo jasne przesłanie: nie ma miejsca na
samozadowolenie, gdy chodzi o bezpieczeństwo. Największym wyzwaniem w
roku 2009 jest zagwarantowanie, by bezpieczeństwo produktów nie
zostało odłożone na bok w czasie kryzysu finansowego, by
przedsiębiorstwa nadal przestrzegały swych obowiązków wobec
konsumentów i by państwa członkowskie przydzieliły
wystarczające środki na działania związane z egzekwowaniem
przepisów. Bezpieczeństwo nie jest luksusem. W sprawozdaniu, o
którym mowa, jasno określono stojące przed nami istotne wyzwania;
zawarto w nim też wyraźny sygnał, że w sprawach
dotyczących bezpieczeństwa nie ma miejsca na cięcie kosztów
i chodzenie na skróty. Przeciwnie, w czasie kryzysu gospodarczego, gdy cena
staje się znaczącym czynnikiem w wydatkach konsumentów, musimy
zwiększyć nasze starania i szczególnie wzmóc
czujność.”. 
Wciąż rośnie liczba zgłoszonych produktów
niebezpiecznych
Łączna liczba powiadomień przekazywanych poprzez system RAPEX
rosła stopniowo od 2004 r. (kiedy to dokonano transpozycji dyrektywy w
sprawie ogólnego bezpieczeństwa produktów, stanowiącej
podstawę prawną dla systemu RAPEX, do krajowych systemów prawnych
państw członkowskich). W piątym roku funkcjonowania systemu
liczba powiadomień wzrosła czterokrotnie, od 468 (w 2004 r.) do
1 866 (w 2008 r.). W roku 2008 liczba powiadomień wzrosła o 16% w
porównaniu z rokiem 2007.
Przyczyną wzrostu liczby powiadomień w ramach RAPEX jest bardziej
skuteczne egzekwowanie przepisów dotyczących bezpieczeństwa
produktów przez organy krajowe, większa świadomość
obowiązków wśród przedsiębiorstw, lepsza
współpraca z krajami trzecimi i działania z zakresu budowania
sieci kontaktów między państwami członkowskimi koordynowane
przez Komisję Europejską.
Wszystkie kraje przyczyniają się do funkcjonowania systemu
RAPEX
Wszystkie kraje UE uczestniczyły w systemie RAPEX poprzez wykrywanie
nowych produktów niebezpiecznych i powiadamianie o nich oraz zapewnianie
odpowiednich działań uzupełniających w związku z
otrzymanymi informacjami. Dwanaście krajów jeszcze bardziej
nasiliło działania w ramach systemu i zgłosiło więcej
produktów niebezpiecznych niż w 2007 r. Krajami, które
przekazały najwięcej powiadomień, były Niemcy (205
powiadomień), Hiszpania (163 powiadomienia), Słowacja (140
powiadomień), Grecja (132 powiadomienia) i Węgry (129
powiadomień). Powiadomienia przesłane przez te kraje stanowią 50%
wszystkich przesłanych za pośrednictwem systemu powiadomień o
produktach stanowiących poważne zagrożenie.
Na czele listy zabawki, urządzenia elektryczne i pojazdy
silnikowe
W 2008 r. 53% wszystkich powiadomień o produktach stanowiących
poważne zagrożenie dotyczyło zabawek (498 powiadomień),
urządzeń elektrycznych (169 powiadomień) i pojazdów
silnikowych (160 powiadomień). Wyniki te są podobne do wyników w
ramach RAPEX z 2007 r. Wyroby włókiennicze, w tym odzież, (ze 140
powiadomieniami) stały się w 2008 r. czwartą
najczęściej zgłaszaną poprzez RAPEX kategorią
produktów.
Wzrost liczby powiadomień o produktach pochodzenia chińskiegoW 2008 r. łącznie 909 przesłanych poprzez system RAPEX
powiadomień o produktach stanowiących poważne zagrożenie
dotyczyło produktów wytworzonych w Chinach. Liczba zgłoszonych
przez system RAPEX produktów pochodzenia chińskiego wzrosła w
2008 r. do 59% z 52% w 2007 r. Tę tendencję zwyżkową
należy postrzegać przez pryzmat szeregu czynników, takich jak:
rosnący przywóz towarów z Chin do UE, skoncentrowanie na
produktach pochodzenia chińskiego podejmowanych na poziomie krajowym
działań związanych z egzekwowaniem przepisów, skuteczniejsza
współpraca między UE i Chinami. 
Ze sprawozdania wynika, że władze chińskie coraz
częściej podejmują środki ograniczające na własnym
rynku na podstawie informacji z systemu RAPEX przekazywanych przy pomocy
aplikacji „RAPEX-CHINA” (udostępnionej we wrześniu 2006
r.). Komisja jest informowana o środkach naprawczych podjętych przez
władze chińskie poprzez wprowadzony w 2007 r. system składanych
co kwartał sprawozdań. Od czasu udostępnienia wspomnianej
aplikacji AQSIQ prowadził dochodzenia w sprawie 669 powiadomień z
systemu RAPEX. W 352 przypadkach (53%) w wyniku dochodzeń podjęte
zostały środki zapobiegawcze lub ograniczające (np.
zakaz/wstrzymanie wywozu, zaostrzenie nadzoru nad chińskim
producentem/eksporterem), bądź to przez AQSIQ, bądź też
dobrowolnie przez danego chińskiego producenta/eksportera.
Więcej
informacji można znaleźć w dokumencie: MEMO/09/167
oraz na stronie internetowej: http://ec.europa.eu/consumers/safety/rapex/index_en.htm
