IP/09/ 1367  Bruksela, dnia 28 września 2009 r.  Przeciwdziałanie praktykom monopolistycznym: Komisja przyjmuje nowe rozporządzenie o wyłączeniach grupowych dla konsorcjów żeglugi liniowej  Komisja Europejska przyjęła nowe rozporządzenie w sprawie wyłączeń grupowych zmieniające dotychczasowe zasady wyłączenia konsorcjów żeglugi liniowej z zastosowania przepisów Traktatu WE dotyczących praktyk ograniczających konkurencję (art. 81). Obecne rozporządzenie 823/2000 w sprawie wyłączeń grupowych dla konsorcjów, które wygasa w kwietniu 2010 r., zezwala na współpracę przewoźników żeglugi liniowej dla celów świadczenia wspólnych usług przewozu ładunków (tzw. „konsorcja”). Nowe rozporządzenie przedłuża dotychczasowe wyłączenie w zakresie tego typu współpracy o kolejne pięć lat, do kwietnia 2015 r., w nowych warunkach prawnych i gospodarczych. Zmiany dotyczą przede wszystkim obniżenia pułapu udziału rynkowego, powyżej którego przedsiębiorstwa nie będą uprawnione do automatycznego wyłączenia na mocy rozporządzenia oraz rozszerzenia zakresu wyłączenia na wszystkie usługi przewozu ładunków żeglugą liniową.  Neelie Kroes, komisarz ds. konkurencji, stwierdziła: „Od 1995 r. przewoźnikom liniowym przyznano warunkowe wyłącznie z zastosowania zasad konkurencji w przypadku wspólnego świadczenia usług. Ponieważ rynek się zmienia, zasady dotyczące wyłączeń również musiały zostać poddane przeglądowi. W wyniku wnikliwej oceny Komisja podjęła decyzję o zmianie rozporządzenia w sprawie wyłączeń grupowych dla konsorcjów i przedłużeniu jego obowiązywania o kolejne pięć lat. Jestem przekonana, że rozporządzenie to godzi interesy przewoźników liniowych oraz użytkowników transportu”.  Konsorcjum jest formą współpracy operatorów żeglugi liniowej w celu świadczenia wspólnie usług transportu morskiego ładunków. Takie porozumienia zazwyczaj zezwalają przewoźnikom liniowym zracjonalizować działalność oraz osiągnąć korzyści skali. W przypadku gdy konsorcja muszą konkurować z odpowiednią liczbą innych podmiotów, użytkownicy świadczonych przez nie usług transportowych (np. nadawcy ładunku) odnoszą zazwyczaj korzyści płynące z poprawy wydajności i jakości usług.  Rozporządzenie o wyłączeniach grupowych dla konsorcjów, przyjęte po raz pierwszy w 1995 r., a następnie przedłużone w 2000 r. i 2005 r. (zob.   IP/05/477   ), obejmuje wyłączeniem konsorcja przewoźników spełniające określone w nim warunki.  Zgodnie z nowym i dotychczasowym rozporządzeniem w sprawie wyłączeń grupowych, wszystkie porozumienia konsorcyjne (za wyjątkiem porozumień dotyczących cen) mające na celu wspólne świadczenie liniowych usług przewozowych są wyłączone z zastosowania p rzepisów Traktatu WE dotyczących praktyk ograniczających konkurencję (art. 81), o ile spełniają warunki i obowiązki określone w rozporządzeniu.   Nowe rozporządzenie uwzględnia konieczne zmiany podyktowane zniesieniem w 2006 r. rozporządzenia w sprawie wyłączeń grupowych dla konferencji linii żeglugowych (zob.   IP/06/1249   ). Rozporządzenie ma również lepiej odzwierciedlać obecne praktyki rynkowe oraz dostosować wyłączenie grupowe dla konsorcjów do wymogów określonych w pozostałych rozporządzeniach w sprawie wyłączeń grupowych dotyczących współpracy horyzontalnej między przedsiębiorstwami. Zakres stosowania nowego rozporządzenia został rozszerzony na wszystkie usługi przewozu ładunków żeglugą liniową, skonteneryzowanych lub nie. Wykaz rodzajów działalności objętych wyłączeniem został zmieniony, aby lepiej odzwierciedlać bieżące praktyki rynkowe. Pułap udziału rynkowego został obniżony z 35 % do 30 %, oraz wyjaśniono, według jakiej metody powinien być obliczany. Przedłużono również klauzule dotyczące wystąpienia oraz okresy, w których nie ma możliwości rozwiązania umowy, w przypadku gdyby członek konsorcjum chciał się z niego wycofać, by lepiej odzwierciedlały bieżącą praktykę rynkową, gwarantując przy tym elastyczność przewoźnikom.  Przeprowadzone przez Komisję badanie rynku ujawniło istnienie układów powiązań pomiędzy konsorcjami lub ich członkami. W nowym rozporządzeniu wyjaśnia się, że Komisja może wycofać przywilej wyłączenia grupowego, jeśli takie powiązania mają negatywny wpływ na konkurencję.  Jeśli konsorcjum nie spełnia warunków określonych w rozporządzeniu, np. udział rynkowy jego członków przekracza wyznaczony pułap, nie oznacza to automatycznie, że współpraca jest niezgodna z prawem, tylko że jej zgodność z zasadami konkurencji musi zostać poddana indywidualnej ocenie.   Przegląd rozporządzenia w sprawie wyłączeń grupowych dla konsorcjów rozpoczął się w 2007 r. badaniem odnośnego rynku. Komisja zapoznała się z uwagami zainteresowanych osób trzecich w sprawie wstępnego projektu rozporządzenia jesienią 2008 r. (zob.   IP/08/1566   ). Nowe rozporządzenie wejdzie w życie w momencie wygaśnięcia bieżącego rozporządzenia w sprawie wyłączeń grupowych w dniu 25 kwietnia 2010 r., co daje przewoźnikom liniowym wystarczająco dużo czasu na dostosowanie wzajemnych porozumień do zmienionych reguł.  Zobacz również  MEMO/09/420 .
