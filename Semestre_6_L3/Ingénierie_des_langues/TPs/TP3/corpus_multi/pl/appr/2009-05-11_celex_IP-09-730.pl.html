IP/09/730
Bruksela, dnia 11 maja 2009 r.Przewodniczący Komisji i Parlamentu
Europejskiego omawiają z europejskimi przywódcami duchowymi kwestie
dotyczące etycznego wkładu w zarządzanie gospodarką w skali
europejskiej i światowejNa zaproszenie przewodniczącego
Komisji Europejskiej José Manuela Barroso w siedzibie Komisji Europejskiej
odbyło się dziś spotkanie, w czasie którego około
dwudziestu wpływowych europejskich przedstawicieli
chrześcijaństwa, judaizmu i islamu prowadziło nieformalny dialog
z przedstawicielami UE. Spotkanie wspólnie poprowadzili przewodniczący
Komisji José Manuel Barroso i przewodniczący Parlamentu Europejskiego
Hans-Gert Pöttering. Głównym tematem tegorocznego spotkania
były najważniejsze europejskie i światowe wyzwania: kryzys
gospodarczy i finansowy oraz wkład etyczny w zarządzanie
gospodarką w skali europejskiej i światowej.
Było to piąte doroczne spotkanie przewodniczących instytucji
unijnych z przywódcami religijnymi. Spotkania zapoczątkował w
2005 r. przewodniczący Komisji Europejskiej José Manuel Barosso.
W tym roku rozmowy oscylowały wokół tematu „Kryzys
gospodarczy i finansowy. Wkład etyczny w zarządzanie
gospodarką w skali europejskiej i światowej”.
Przewodniczący Barroso oświadczył: „Wraz z
pogłębianiem się kryzysu gospodarczego i finansowego coraz
wyraźniejsza staje się potrzeba pogodzenia kwestii zarządzania
gospodarką z podstawowymi wartościami etycznymi, na których od
ponad 50 lat opiera się nasza idea wspólnej Europy. Komisja
podjęła w tym zakresie znaczące inicjatywy, przede wszystkim w
dziedzinie regulacji rynku finansowego, zmierzające do wzmocnienia poczucia
odpowiedzialności i koncepcji trwałego rozwoju w odniesieniu do
naszych gospodarek.” 
Przewodniczący Parlamentu Europejskiego Hans-Gert Pöttering,
podkreślił: „Dla obywateli Unii Europejskiej nastał
niezwykle trudny okres pod względem gospodarczym. W takich czasach, jak
obecne, należy przede wszystkim podkreślać, że Europa jest
wspólnotą wartości oraz uwydatniać leżącą u
podstaw UE zasadę solidarności. Poszukiwane przez nas wspólne
rozwiązania muszą być zakorzenione w godności ludzkiej i za
ich sprawą należy zadbać o wszystkich członków naszego
społeczeństwa. Podstawowe znaczenie ma w tym względzie rola
religii i kościołów. To właśnie one bardzo często
są zaangażowane w działania na rzecz najbardziej
potrzebujących”.
Uczestnicy spotkania wsparli unijne wysiłki zmierzające do
koordynowania i stymulowania działań na rzecz polepszenia regulacji
finansowych, pobudzenia gospodarki i zwiększenia zatrudnienia w Europie i
na całym świecie, a także zarządzania tymi działaniami.
Wskazali również na potrzebę dopilnowania, aby na etapie
kształtowania polityki w pierwszym rzędzie uwzględniano
kwestię sprawiedliwości społecznej, i przypomnieli, że w
momencie gdy bezrobocie i bieda przybierają niepokojące rozmiary,
społeczność unijna powinna wspólnie działać na
rzecz tworzenia i wprowadzania w życie konkretnych środków
służących złagodzeniu negatywnego wpływu kryzysu na
sytuację obywateli. Uczestnicy podkreślili swoje zaangażowanie na
rzecz odnowienia poczucia solidarności wśród Europejczyków
wszystkich wyznań i przekonań oraz wzbudzania ducha etyki w
działaniach podmiotów finansowych i gospodarczych.
Lista uczestników: zob. MEMO/09/227
