IP/09/1059 Bruksela, dnia 30 czerwca 2009 r.  Powrót krzywego ogórka: „wykrzywione” owoce i warzywa ponownie w sprzedaży od 1 lipca  Unijne przepisy dotyczące rozmiaru i kształtu wielu owoców i warzyw przejdą jutro do historii wraz z uchyleniem specjalnych norm handlowych dla 26 rodzajów owoców i warzyw. Inicjatywa Komisji, mająca na celu odrzucenie tych norm, jest głównym elementem obecnych starań ukierunkowanych na usprawnienie i uproszczenie unijnych przepisów oraz ograniczenie biurokracji. Dla 10 rodzajów owoców i warzyw, w tym jabłek, truskawek i pomidorów, dotychczasowe normy handlowe będą utrzymane. Jednak nawet w przypadku niezgodnych z normami produktów należących do tej 10-tki, państwa członkowskie po raz pierwszy będą mogły pozwolić na ich sprzedaż w sklepach. Warunkiem będzie oznaczenie takich produktów etykietą pozwalającą na odróżnienie ich od produktów klasy „ekstra”, klasy I i klasy II. Inaczej mówiąc, nowe przepisy pozwolą władzom krajowym na dopuszczenie do sprzedaży wszystkich owoców i warzyw, niezależnie od ich wielkości i kształtu.  „Dzień 1 lipca oznacza powrót na półki sklepowe krzywego ogórka i bulwiastej marchewki”, powiedziała Mariann Fischer Boel, Komisarz ds. Rolnictwa i Rozwoju Obszarów Wiejskich. „A mówiąc poważnie, to konkretny przykład działań na rzecz ukrócenia zbędnej biurokracji. Nie ma takiej potrzeby, aby tego typu sprawy były regulowane na poziomie UE. O wiele lepiej będzie, jeśli pozostawimy to podmiotom działającym na rynku. Zmiany oznaczają również, że konsumenci będą mieć możliwość wyboru spośród jak najszerszej gamy produktów. Wyrzucanie zupełnie dobrych produktów tylko dlatego, że mają „niewłaściwy” rozmiar i kształt jest bez sensu.”  W trakcie negocjacji w 2007 r. nad reformą wspólnej organizacji rynku owoców i warzyw, Komisja zobowiązała się do ograniczenia zbędnej biurokracji poprzez zniesienie norm handlowych dla tego sektora. Jutrzejsza zmiana oznacza zniesienie norm dla 26 produktów: moreli, karczochów, szparagów, bakłażanów, awokado, fasoli, brukselki, marchwi, kalafiora, wiśni i czereśni, cukinii, ogórków, grzybów uprawnych, czosnku, orzechów laskowych w łupinie, kapusty, pora, melonów, cebuli, groszku, śliwek, selera naciowego, szpinaku, orzechów włoskich w łupinie, arbuzów oraz cykorii liściowej.   Utrzymane zostaną specjalne normy handlowe dla następujących 10 produktów, które stanowią 75% handlu UE: jabłek, owoców cytrusowych, kiwi, sałaty, brzoskwiń i nektaryn, gruszek, truskawek, słodkiej papryki, winogron stołowych oraz pomidorów. Jednak również w przypadku tych produktów państwa członkowskie mogą odstąpić od obowiązku przestrzegania norm pod warunkiem, że w sprzedaży będą one opatrzone odpowiednią etykietą. Praktycznie oznacza to, że np. jabłka, nawet jeśli nie spełniają norm, mogą być sprzedawane w sklepie, jeżeli będą opatrzone etykietą, na której widnieje „produkt przeznaczony do przetworzenia” lub inne równoznaczne sformułowanie. Komisję czeka teraz oficjalne zatwierdzenie zmian, które ze względów praktycznych wejdą w życie z dniem 1 lipca 2009 r.
