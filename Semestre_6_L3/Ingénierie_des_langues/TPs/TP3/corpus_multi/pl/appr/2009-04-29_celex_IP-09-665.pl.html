IP/09/665
Bruksela, dnia 29 kwietnia 2009 r.Modernizacja unijnego finansowania
badań naukowych jest na dobrej drodzeW dniu dzisiejszym Komisja Europejska
przedstawiła sprawozdanie w sprawie postępów z dwóch
pierwszych lat realizacji siódmego wspólnotowego programu ramowego na
rzecz badań i rozwoju (7. PR), który obowiązuje do 2013
r. Największy dotychczas unijny program finansowania
badań naukowych, dysponujący siedmioletnim budżetem
wynoszącym 54 mld euro, okazał się właściwą
odpowiedzią na potrzeby ekonomiczne i społeczne UE. Jego struktura i
stworzone przez niego nowe instrumenty są pomocne w podejmowaniu przez
Unię Europejską stojących przed nią wyzwań.
Priorytetowe obszary działania, takie jak środowisko, energia i
nanotechnologie, przyczyniają się do tworzenia
zrównoważonej, niskoemisyjnej gospodarki, a także sterowanych
przez przemysł platform technologicznych służących do
wyznaczenia tematyki odpowiadającej potrzebom przemysłu w perspektywie
długoterminowej. Europejska Rada ds. Badań Naukowych wspiera naszych
najlepszych naukowców w osiągnięciu jak najwyższego poziomu
doskonałości na arenie międzynarodowej. W wyniku Wspólnych
Inicjatyw Technologicznych powstają nowe przedsięwzięcia
publiczno-prywatne o niespotykanym dotychczas wymiarze technologicznym i
finansowym. Siódmy program ramowy stanowi dla Unii Europejskiej cenny atut
w walce z obecnym kryzysem: do 2013 r. przeznaczony na niego budżet
zwiększa się o 13% rocznie. W sprawozdaniu podkreśla się
wyzwania, przed którymi stoi ten program, takie jak mobilizacja nowych
państw członkowskich, udział małych i średnich
przedsiębiorstw oraz uproszczenie procedur administracyjnych.
Janez Potočnik, komisarz UE ds. nauki i badań naukowych
powiedział: „Kryzys ekonomiczny stanowi doskonałą
okazję do sprawdzenia efektywności naszych programów. Z
zadowoleniem stwierdzam, że siódmy program ramowy zdał
pomyślnie ten egzamin: stanowi on zastrzyk nowych środków
finansowych na wsparcie badań, gdyż jego budżet roczny w latach
2007 -2013 wzrośnie dwukrotnie, a także jest bodźcem dla
państw członkowskich i przemysłu do podejmowania podobnych
działań. Siódmy program ramowy jest jednym z najważniejszych
instrumentów, jakimi dysponuje Unia Europejska, aby wyjść z
kryzysu w sposób bardziej ekologiczny i inteligentny.
Swoboda występowania o finansowanie unijne oraz pomyślne
uruchomienie nowych instrumentów w dziedzinie badań i rozwoju
W ciągu dwóch pierwszych lat trwania programu, spośród 25
000 wniosków, które osiągnęły etap ostatecznej oceny,
5 500 wniosków otrzymało dotacje o łącznej
wysokości 10 mld euro. Nowa Europejska Rada ds. Badań Naukowych
stanęła w obliczu zwiększonego zainteresowania finansowaniem
– na pierwsze zaproszenia do składania wniosków
odpowiedziało 11 000 kandydatów. Przyznano ponad 600 dotacji
unijnym naukowcom spełniającym kryterium doskonałości. W
odpowiedzi na potrzeby branży przemysłowej w zakresie rozwoju
strategicznych technologii rozpoczęto realizację pięciu
partnerstw publiczno-prywatnych. Dzięki nowemu mechanizmowi finansowania
opartemu na podziale ryzyka, zarządzanemu wspólnie z EBI, przyznano
pożyczki w wysokości 2 mld euro na inwestycje wysokiego ryzyka w
dziedzinie badań i rozwoju.
Urzeczywistnienie europejskiej przestrzeni badawczej
Celem ogólnym siódmego programu ramowego jest tworzenie jednolitego
rynku badań naukowych oraz wsparcie otwartego modelu innowacyjności.
Program ten wspiera współpracę transgraniczną, przepływ
wiedzy dzięki dotacjom wspierającym mobilność oraz
rozwój badań naukowych i potencjału innowacyjnego w UE poprzez
wspieranie infrastruktur badawczych. Ponad jedna trzecia wszystkich
przedłożonych wniosków (36,7%) dotyczyła programu
wspierającego współpracę w zakresie badań i rozwoju, a
na kolejnym miejscu znalazł się program na rzecz mobilności
naukowców (23,5%).
Stymulowanie zrównoważonego rozwoju i gospodarki
W pierwszych dwóch latach 44% budżetu na współpracę
w zakresie badań i rozwoju przeznaczono na badania interdyscyplinarne w
tematach dotyczących środowiska, energii, rolnictwa, transportu,
nanotechnologii i technologii informacyjno-komunikacyjnych, wspierając w
ten sposób odnowioną unijną strategię
zrównoważonego rozwoju. Siódmy program ramowy, jako
część europejskiego planu naprawy gospodarczej, będzie
wspierał ekologiczność unijnego przemysłu samochodowego,
sektora produkcji i budownictwa, dzięki stworzeniu trzech partnerstw
publiczno-prywatnych w zakresie badań naukowych i rozwoju.
Otwarcie unijnego sektora badań na świat
Wzmocniona współpraca międzynarodowa o bardziej strategicznym
charakterze stanowi jeden z priorytetów siódmego programu ramowego.
Przyłączyły się do niego na zasadzie stowarzyszenia nowe
kraje, co zwiększyło ich łączną liczbę do
dwunastu. Podpisano Partnerstwo UE-Afryka na rzecz nauki,
społeczeństwa informacyjnego i przestrzeni kosmicznej.
Międzynarodowa współpraca naukowa pogłębiła
się dzięki uruchomieniu międzynarodowego eksperymentalnego
reaktora termojądrowego (ITER). 
Ograniczenie formalności administracyjnych
Dzięki siódmemu programowi ramowemu dokonano postępów w
zmniejszeniu formalności administracyjnych, w szczególności
poprzez nowy fundusz gwarancyjny i centralny system rejestracji. Powołano
dwie nowe agencje wykonawcze, których zadaniem jest skuteczne
wdrażanie unijnych programów w zakresie badań naukowych:
Agencję Wykonawczą ds. Badań Naukowych i Europejską
Radę ds. Badań Naukowych (ERBN). Procesy kontroli zostały
udoskonalone i uproszczone.
Planowane działania
Niektóre kwestie wymagają większej uwagi, jak na przykład
relatywnie słabe uczestnictwo MŚP. Mógłby również
ulec poprawie udział naukowców z nowych krajów
członkowskich. Postęp w uproszczeniu oraz efektywne działanie
nowych instrumentów mogą wymagać zmiany podstawowych zasad.
W celu dalszego usprawnienia siódmego programu ramowego Komisja
zasięgnie opinii niezależnej grupy ekspertów, która do
jesieni 2010 r. przeprowadzi okresową ocenę tego programu. 
Komisja przyjęła dzisiaj również odpowiedź na
ocenę ex-post szóstego programu ramowego, która stanowi kolejny
wkład do międzyokresowej oceny funkcjonowania.
Pełny tekst komunikatu oraz sprawozdanie z oceny dotyczącej
szóstego programu ramowego można znaleźć na stronie:
http://ec.europa.eu/research/index.cfm?pg=reports
Zob. również dokument MEMO/09/209
(Q&amp;A).
