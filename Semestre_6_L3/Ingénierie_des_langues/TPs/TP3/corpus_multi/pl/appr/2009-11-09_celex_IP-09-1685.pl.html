IP/09 /1685  Bruksela, dnia 9 listopada 2009 r.  Efekt domina: UE obchodzi rocznicę zburzenia muru berlińskiego Przewodniczący Komisji Europejskiej i Parlamentu Europejskiego oraz szefowie państw i rządów, a także setki tysięcy obywateli wspólnie obchodzą dzisiaj 20. rocznicę upadku muru berlińskiego, który był punktem zwrotnym w historii współczesnej oraz kamieniem milowym na drodze ku integracji europejskiej.  Przewodniczący Barroso, który weźmie dziś wieczorem udział w „Festiwalu Wolności”, zorganizowanym przed Bramą Brandenburską w Berlinie, powiedział: „Upadek muru berlińskiego symbolizuje nie tylko obalenie ustroju totalitarnego w Europie Środkowej i Wschodniej, ale także zjednoczenie Niemiec i całej Europy. 9 listopada 1989 r. to dzień, w którym wszystko wydawało się możliwe, a wypełniała go radość, pragnienie wolności oraz idea pokojowej rewolucji. Był to prawdziwie historyczny moment, przypominający mi pod wieloma względami portugalską rewolucję z 1974 r., której doświadczyłem w wieku 18 lat jako student”.  „W 1989 r. Europa uległa transformacji, a obalenie muru berlińskiego było jednym z najważniejszych symboli naszych czasów”, dodała Margot Wallström, wiceprzewodnicząca Komisji Europejskiej odpowiedzialna za stosunki międzyinstytucjonalne i strategię komunikacji społecznej.  W ciągu tego roku Komisja, pod hasłem „Europa wolna i zjednoczona”, zorganizowała szereg imprez i wydarzeń na poziomie krajowym i unijnym, aby upamiętnić upadek żelaznej kurtyny. Dzisiaj wieczorem w Berlinie tysiące osób będą obchodzić rocznicę obalenia muru berlińskiego. Wśród zebranych będzie także przewodniczący Komisji José Manuel Barroso, który wygłosi krótką przemowę.  Punktem kulminacyjnym „Festiwalu Wolności” będzie projekt artystyczny odtwarzający efekt domina wywołany wydarzeniami z 1989 r. Urząd miasta Berlina we współpracy z Dyrekcją Generalną Komisji ds. Komunikacji oraz Przedstawicielstwem Komisji w Berlinie zamierzają upamiętnić tę rocznicę zburzeniem 1000 olbrzymich kostek domina ustawionych wzdłuż 1,2 km dawnej linii muru berlińskiego od jednego z przejść „Checkpoint Charlie” do Reichstagu. Symboliczne kostki dominowe zostały pomalowane przez uczniów z całego świata, a także przez szereg znanych osobistości, takich jak przewodniczący Komisji Barroso oraz przewodniczący Parlamentu Europejskiego Jerzy Buzek, którzy wezmą udział w zburzeniu muru z domina w Berlinie. Dodatkowe informacje:    www.europa1989-2009.eu       http://www.mauerfall09.de/en/home.htm
