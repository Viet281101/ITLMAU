IP/09/640
Bruksela, dnia 27 kwietnia 2009 r.Komisja Europejska ogłasza konkurs na
projekt nowego logo dla produktów ekologicznych UEDyrekcja Generalna ds. Rolnictwa i Rozwoju
Obszarów Wiejskich Komisji Europejskiej zaprasza wszystkich studentów
grafiki i innych kierunków plastycznych z 27 państw
członkowskich UE do udziału w unijnym konkursie na nowe logo. Konkurs
daje szansę na zdobycie nagrody nieporównywalnie cenniejszej niż
zaplanowana nagroda pieniężna: w lipcu 2010 r. zwycięski
projekt zostanie uznany za oficjalne logo produktów ekologicznych w
całej Unii Europejskiej. Mariann Fischer Boel, Komisarz UE ds. Rolnictwa
powiedziała przed rozpoczęciem konkursu: „Nowe logo dla
produktów ekologicznych nada tożsamość sektorowi rolnictwa
ekologicznego w UE. Pomoże stworzyć spójny rynek, co przyniesie
korzyści zarówno producentom, jak i konsumentom”.
Celem UE jest opracowanie nowego, kreatywnego logo dla europejskich
produktów ekologicznych. Ogłaszając konkurs na logo Unia daje
utalentowanym studentom szansę na stworzenie projektu, który znajdzie
się na milionach opakowań w całej Europie. Nowe logo będzie
obowiązkowe dla wszystkich paczkowanych produktów ekologicznych
pochodzących z któregokolwiek z 27 państw członkowskich,
spełniających kryteria stawiane rolnictwu ekologicznemu i produkcji
ekologicznej.
Dodatkowo wszystkie niepaczkowane produkty ekologiczne wywodzące
się z UE lub importowane do UE, będą mogły być
oznaczone logiem zależnie od woli producenta.
Do udziału w tym niepowtarzalnym, międzynarodowym konkursie
zaproszeni są wszyscy europejscy studenci uczelni wyższych
zajmujących się grafiką bądź pokrewnymi kierunkami
artystycznymi oraz mających siedzibę w krajach Unii. Spośród
nadesłanych projektów wybrana zostanie trójka
zwycięzców, którzy otrzymają nagrody pieniężne w
wysokości odpowiednio 6000 Euro, 3500 Euro i 2500 Euro. Zgłoszenia
mogą być nadsyłane poprzez specjalną stronę
internetową konkursu www.ec.europa.eu/organic-logo do
25 czerwca 2009 roku. 
Jury konkursu będzie składać się z ekspertów w
dziedzinie produkcji i rolnictwa ekologicznego, a także światowej
sławy specjalistów w dziedzinie projektowania graficznego.
Wśród wybitnych członków jury są m.in. profesor, doktor
honoris causa, dyrektor kreatywny i zarządzający Erik
Spiekermann z Niemiec; Riitta Brusila-Räsänen,
profesor projektowania graficznego na Uniwersytecie w Lapland w Finlandii;
Szymon Skrzypczak, wielokrotnie nagradzany młody grafik z Polski;
Elisabeth Mercier, dyrektor Agence BIO z Francji; Urs Niggli,
dyrektor Instytutu Badań nad Rolnictwem Ekologicznym (FiBL) w Szwajcarii;
Tom Václav&#237;k, ekspert ds. marketingu produktów
ekologicznych z Czech i prezes Międzynarodowego Stowarzyszenia
Ekologicznych Sprzedawców Detalicznych oraz Craig Sams,
przewodniczący Soil Association z Wielkiej Brytanii. Jury konkursowemu
przewodniczyć będzie Rob Vermeulen, były prezes
Pan-European Brand Design Association.
Po zakończeniu przyjmowania zgłoszeń jury wybierze najlepsze
prace, które następnie zostaną umieszczone na stronie
internetowej konkursu jako oficjalne propozycje projektów nowego logo.
Wszyscy mieszkańcy UE dzięki głosowaniu internetowemu
będą mogli wybrać swój ulubiony projekt. Latem 2010 roku
ogłoszona zostanie trójka zwycięzców (wybrany projekt
i dwa wyróżnienia). Zwycięzcy zostaną zaproszeni na
oficjalną ceremonię w Brukseli, podczas której nagrody
wręczy im Komisarz ds. Rolnictwa i Rozwoju Obszarów Wiejskich.
Konkurs stawia studentom wyzwanie zaprojektowania efektownego, oryginalnego
logo, które odda różnorodne aspekty rolnictwa i produkcji
ekologicznej. Dodatkowo jury będzie brało pod uwagę uniwersalny
przekaz projektu, jego czytelność bez użycia słów oraz
jasność przekazu i ponadczasowość. Pełne zasady
konkursu można znaleźć na stronie internetowej www.ec.europa.eu/organic-logo.
