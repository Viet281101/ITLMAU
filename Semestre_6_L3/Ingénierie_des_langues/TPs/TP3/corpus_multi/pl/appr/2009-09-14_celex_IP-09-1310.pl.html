IP/09/1310 Bruksela, dnia 14 września 2009 r.  Inicjatywa w zakresie leków innowacyjnych: Europa na czele innowacji w dziedzinie biofarmaceutyków  Inicjatywa w zakresie leków innowacyjnych (ILI), publiczno-prywatne partnerstwo między Komisją Europejską a europejskim sektorem przemysłu farmaceutycznego reprezentowanym przez EFPIA, po raz pierwszy ogłosiło dzisiaj sukcesy swojej współpracy. ILI zaprezentowało tematy badań naukowych w ramach drugiego zaproszenia do składania wniosków. Dzięki nim ILI zamierza przyspieszyć opracowanie nowych leków przeciwnowotworowych, przeciwzapalnych i przeciwzakaźnych. Fundusze dostępne w ramach drugiego zaproszenia wynoszą 156,3 miliona euro, z czego 76,8 miliona dostarczy Komisja Europejska, a 79,5 miliona dostarczą w postaci rzeczowej firmy będące członkami EFPIA. ILI przedstawiła także swojego nowo mianowanego dyrektora wykonawczego, Michela Goldmana, który oficjalnie obejmie swoje stanowisko 16 września.  Europejski komisarz ds. nauki i badań Janez Potočnik podkreślił osiągnięcia i główne postępy w ramach wymienionej inicjatywy:  „ILI to nasza odpowiedź na potrzebę poprawy atrakcyjności Europy w dziedzinie badań naukowych i rozwoju produktów farmaceutycznych, a także sposób na zagwarantowanie, aby wyniki podstawowych badań naukowych mogły być szybko zastosowane w nowych innowacyjnych formach leczenia. Wyniki tego nowego mechanizmu prowadzenia badań powinny być szybko odczuwalne, a nowe leki innowacyjne powinny znacznie szybciej docierać do europejskich pacjentów."  Na konferencji prasowej Arthur J. Higgins, dyrektor generalny Bayer HealthCare i prezes EFPIA w jednej osobie, chwalił współpracę między przemysłem a Komisją:  „ILI wyraża determinację Europy, aby stać się światowym liderem w dziedzinie innowacji biofarmaceutycznych. Dzięki przyspieszeniu i optymalizacji procesów związanych z prowadzeniem badań naukowych i rozwojem próbujemy usunąć wąskie gardła w procedurze opracowywania nowych produktów leczniczych. W tym celu zainwestowaliśmy już 246 milionów euro – w tym 136 milionów euro z sektora przemysłowego – w jak dotąd skuteczne propozycje. Największym sukcesem tej inicjatywy jest doprowadzenie do współpracy pomiędzy firmami farmaceutycznymi, które w normalnych warunkach rywalizują ze sobą, a gronem naukowców w celu przyspieszenia procesu powstawania leków innowacyjnych.”  Nowo mianowany dyrektor wykonawczy prof. Michel Goldman powiedział:  „To ogromna przyjemność dołączyć do ILI w tak ciekawym momencie jej rozwoju. W oparciu o moje poprzednie doświadczenia z partnerstw publiczno-prywatnych moim zasadniczym priorytetem będzie wzmocnienie więzi między światem nauki a sektorem przemysłowym w interesie pacjentów.”   Mianowanie Michela Goldmana na stanowisko dyrektora wykonawczego jest ważnym krokiem w kierunku pełnej niezależności ILI od Komisji Europejskiej i EFPIA.   Zarząd ILI zatwierdził nowe tematy badań po zakrojonych na szeroką skalę konsultacjach z różnymi zainteresowanymi stronami,  w tym komitetem naukowym ILI, przedstawicielami państw członkowskich, Komisją Europejską i firmami farmaceutycznymi będącymi członkami EFPIA.  Każda ze stron zobowiązała się do współpracy z organizacjami publicznymi i prywatnymi, aby wszelkie działania były bardziej skuteczne. ILI powinna ogłosić drugie zaproszenie do składania wniosków w dniu 30 października 2009 r. Dodatkowe informacje ILI to zapoczątkowane w 2007 r. partnerstwo publiczno-prywatne mające na celu skuteczniejsze wsparcie opracowywania lepszych leków dla pacjentów poprzez usuwanie wąskich gardeł w obecnej procedurze opracowywania produktów leczniczych. Całkowity budżet ILI na lata 2008-2017 wynosi 2 miliardy euro (po 1 miliardzie euro od Komisji Europejskiej i sektora przemysłu).  Pierwsze zaproszenia do składania wniosków ILI ogłosiła w kwietniu 2008 r. Wybrano 15 wniosków spośród złożonych 134 i przeznaczono na ich realizację 246 milionów euro. O Michelu Goldmanie  Michel Goldman jest profesorem w dziedzinie immunologii na wydziale medycyny na uniwersytecie w Brukseli ( Université Libre de Bruxelles (ULB)) w Belgii. Jego osiągnięcia w zakresie zaburzeń autoimmunologicznych i bioterapii immunologicznych zostały opublikowane w ponad 380 artykułach w czasopismach fachowych. W 2000 r. otrzymał nagrodę im. Josepha Maisina, prestiżowe wyróżnienie za badania kliniczne przyznawane przez belgijski fundusz na rzecz badań naukowych. W 2006 r. Instytut Informacji Naukowej Thomsona ( Thomson Institute for Scientific Information - ISI ) uznał go za „ ISI Highly Cited Scientist ”.  Wykaz dziewięciu tematów drugiego zaproszenia ILI do składania wniosków    Biomarkery ekspresji do opracowywania leków przeciwnowotworowych   Nowe narzędzie walidacji docelowej mające poprawić skuteczność leków (onkologia)    Biomarkery molekularne: przyspieszenie opracowywania terapii przeciwnowotworowych i poprawa opieki nad pacjentem   Wskazanie i rozwój ośrodków szybkich badań diagnostycznych pod kątem bakteryjnym, które ułatwią prowadzenie badań klinicznych i praktyki klinicznej   Wyjaśnienie zaskakujących mechanizmów dostosowawczych układu immunologicznego    Badania translacyjne przewlekłych chorób autoimmunologicznych: powiązania modeli zwierzęcych i ludzkich    Modelowanie interakcji lek-choroba: biblioteka &amp; ramy   Otwarta przestrzeń farmakologiczna   Elektroniczne rejestry medyczne (EHR)    Więcej informacji o ILI znajduje się na stronach:    http://imi.europa.eu    i  http://www.imi-europe.org    Patrz także  IP/08/662 i    IP/09/802
