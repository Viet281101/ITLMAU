IP/09/1548
      Bruksela, 20 października 2009 r.
      Ochrona konkurencji: okrągły stół Komisji w sprawie internetowej dystrybucji muzyki otwiera europejskim konsumentom nowe możliwości
            kupowania muzyki w Internecie 
      Uczestnicy czwartego spotkania okrągłego stołu w sprawie internetowej dystrybucji muzyki, któremu przewodniczyła komisarz
            UE ds. ochrony konkurencji Neelie Kroes, podpisali w dniu 19 października 2009 r. wspólne oświadczenie zawierające ogólne
            zasady dotyczące internetowej dystrybucji muzyki w przyszłości, które otwierają europejskim konsumentom nowe możliwości kupowania
            muzyki w Internecie. Uczestnikami rozmów były organizacje i przedsiębiorstwa Amazon, BEUC, EMI, iTunes, Nokia, PRS for Music, SACEM, STIM i Universal.
            W następstwie okrągłego stołu część jego uczestników ogłosiła, że podejmie konkretne działania i przyjęła zobowiązania, które
            powinny poprawić dostęp europejskich konsumentów do muzyki w Internecie.
      Komisarz Kroes oświadczyła: „Europejscy konsumenci chcą korzystniejszych możliwości zakupu muzyki w Internecie i zasługują
         na nie. Dzisiejsze porozumienie osiągnięte przy okrągłym stole, dotyczące podstawowych zasad handlu muzyką w Internecie stanowi
         krok w tym kierunku. Po raz pierwszy organizacje i przedsiębiorstwa z różnych sektorów tego rynku zgodziły się na wspólny
         plan działania. Przyjmuję także z zadowoleniem zaplanowane konkretne działania i przyjęte zobowiązania, które powinny poprawić
         dostęp konsumentów do muzyki w Internecie”.Komisarz Kroes rozpoczęła obrady, przypominając, że potrzeba ulepszenia systemu licencjonowania muzyki na potrzeby wykorzystania
         w Internecie jest powszechnie uznawana. Obecne mechanizmy licencyjne są jednak zbyt skomplikowane i uciążliwe, przez co zainteresowane
         podmioty nie korzystają w pełni z możliwości dystrybucji muzyki w Internecie. Prostsze i bardziej przejrzyste rozwiązania
         w zakresie licencji mogłyby doprowadzić do poszerzenia rynku i udostępnienia europejskim konsumentom nowych i bardziej innowacyjnych
         możliwości zakupu muzyki, a jednocześnie chroniłyby różnorodność kulturową i interesy właścicieli praw autorskich.Uczestnicy okrągłego stołu podpisali się pod wspólnym oświadczeniem, w którym:zobowiązali się do wdrażania nowych platform licencyjnych, obejmujących całą UE i zawierających katalogi kilku organizacji
               zbiorowego zarządzania prawami autorskimi. W ramach tych platform powinno się stworzyć jak najszerszy katalog utworów; powinny
               one opierać się na dobrowolnej współpracy właścicieli praw autorskich;zgodzili się, że organizacje zbiorowego zarządzania prawami autorskimi powinny przestrzegać pewnych obiektywnych, przejrzystych
               i wolnych od dyskryminacji kryteriów, tak aby umożliwić innym podmiotom oferowanie licencji obejmujących różne systemy prawne;zobowiązali się utworzyć grupę roboczą mającą na celu wypracowanie systemu pozyskiwania i wymiany informacji dotyczących praw
               autorskich. Dzięki temu klientom instytucjonalnym łatwiej będzie ustalać właścicieli praw autorskich i pozyskiwać prawa autorskie.Inne podmioty działające na tym rynku także mogą przyjąć te podstawowe zasady. Powinny one ułatwić licencjonowanie muzyki
            na potrzeby wykorzystania w Internecie, umożliwiając tym samym wzrost rynku i przynosząc korzyści konsumentom. 
      W następstwie obrad okrągłego stołu:firma Apple ogłosiła, że postępy w zakresie bardziej efektywnego licencjonowania muzyki na potrzeby wykorzystania w Internecie
               zwiększyły jej optymizm i zachęciły ją do udostępnienia sklepu iTunes konsumentom w większej liczbie państw europejskich w
               nadchodzącym roku;koncern EMI ogłosił, że ważnym krokiem naprzód w zakresie licencji na handel muzyką w postaci cyfrowej będą umowy nie na wyłączność,
               które niedługo zostaną zawarte z dwiema organizacjami zbiorowego zarządzania prawami autorskimi: hiszpańską SGAE i francuską
               SACEM;przedsiębiorstwo Amazon podkreśliło, że cały czas pracuje nad udostępnieniem szerokiej oferty produktów w niskich cenach na
                  wszystkich swoich stronach internetowych, a w chwili obecnej dostarcza wszystkie tradycyjne kategorie produktów do wszystkich
                  27 państw członkowskich UE. Amazon podkreślił, że zobowiązuje się działać na rzecz udostępnienia konsumentom jak najszerszej
                  oferty muzyki w Internecie. Firma ta przyjęła z zadowoleniem wspólne zasady jako ważny krok w ewolucji unijnego systemu licencjonowania,
                  ułatwiający internetową sprzedaż muzyki w postaci cyfrowej konsumentom w całej Europie;zgodnie z zasadami przyjętymi w wyniku obrad okrągłego stołu francuska organizacja zbiorowego zarządzania prawami autorskimi
               SACEM będzie teraz aktywnie współpracować z jak największą liczbą europejskich zrzeszeń właścicieli praw autorskich w celu
               stworzenia wspólnego, otwartego portalu z jak najszerszym katalogiem utworów na potrzeby dystrybucji internetowej obejmującej
               całą Europę.Komisarz Kroes przyjęła z zadowoleniem wynikłe z obrad okrągłego stołu plany konkretnych działań mających na celu poprawę
         dostępu konsumentów do muzyki w Internecie. Dalsze działania powinny być teraz możliwe dzięki zasadom uzgodnionym przez uczestników
         okrągłego stołu. Komisja Europejska nadal będzie angażować się we współpracę z przedsiębiorstwami w celu poprawy sytuacji
         konsumentów.Wspólne oświadczenie uczestników okrągłego stołu z dnia 19 października 2009 r. w sprawie „ogólnych zasad internetowej dystrybucji
         muzyki” można znaleźć pod poniższym adresem:http://ec.europa.eu/competition/sectors/media/joint_statement_1.pdf 
      Wspólne oświadczenie EMI, PRS for Music, SACEM, STIM i Universal Music Group International w sprawie “Grupy roboczej ds. wspólnego
         systemu informacji o właścicielach praw autorskich” można znaleźć pod poniższym adresem:http://ec.europa.eu/competition/sectors/media/joint_statement_2.pdf 
      Informacje dodatkowe
      W pierwszym spotkaniu okrągłego stołu ds. handlu internetowego (17 września 2008 r. – zob. IP/08/1338) uczestniczyły przedsiębiorstwa i organizacje EMI Music Publishing, Fiat, eBay, Apple/iTunes, Alcatel-Lucent, LVMH, Which?
            (brytyjska organizacja ochrony praw konsumentów), SACEM (francuska organizacja zbiorowego zarządzania prawami autorskimi)
            oraz sir Mick Jagger. Rozmowy dotyczyły internetowego handlu towarami i usługami, podczas gdy drugie spotkanie (16 grudnia
            2008 r.) poświęcone było głównie internetowej dystrybucji muzyki i brali w nim udział tylko ci uczestnicy okrągłego stołu,
            których dotyczy to zagadnienie. 
      Wynikiem obrad było sprawozdanie okrągłego stołu ds. handlu internetowego w sprawie możliwości i barier w internetowym handlu
         detalicznym. Sprawozdanie jest dostępne na poniższej stronie internetowej:http://ec.europa.eu/competition/consultations/2009_online_commerce/roundtable_report_en.pdf 
      Sprawozdanie poddano konsultacjom publicznym; inne wypowiedzi na ten temat można przeczytać na stronie:
      http://ec.europa.eu/competition/consultations/2009_online_commerce/index.html
      Trzecie spotkanie (8 września 2009 r.) odbyło się w poszerzonym składzie, obejmującym najważniejsze przedsiębiorstwa i organizacje
         działające w sektorze internetowego handlu muzyką: tj. Amazon, Nokię, PRS for Music (brytyjska organizacja zbiorowego zarządzania
         prawami autorskimi), STIM (szwedzka organizacja zbiorowego zarządzania prawami autorskimi), Universal Music Publishing Group
         oraz przedstawicieli europejskich konsumentów (BEUC – Europejska Organizacja Konsumentów).
