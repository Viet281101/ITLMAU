IP/09/57
Bruksela, dnia 15 stycznia 2009r.Rynek przetworów mlecznych:
Komisja proponuje dodatkowe środki mające wspomóc
sektorMając na względzie ostatni spadek cen
mleka i przetworów mlecznych komisarz ds. rolnictwa Mariann Fischer Boel
obiecała dzisiaj wprowadzenie nowych środków mających na
celu wsparcie rynku. W przyszłym tygodniu Komisja ponownie
wprowadzi refundacje wywozowe za masło, ser, oraz pełne i
odtłuszczone mleko w proszku. Po rozpoczęciu w marcu skupu
interwencyjnego masła i odtłuszczonego mleka w proszku Komisja
zobowiązuje się w razie konieczności do skupu ilości
większych, niż ustalono uprzednio, poprzez regularne przetargi. W
listopadzie, czyli wcześniej, niż ma to miejsce zazwyczaj, Komisja
wprowadziła ponownie prywatne przechowywanie masła ze skutkiem od dnia
1 stycznia 2009 r. - również dla masła wyprodukowanego w grudniu
2008 r. 
„Ostry spadek cen mleka w ostatnich miesiącach zaskoczył
wiele osób” stwierdziła komisarz Fischer Boel. „Podczas
podróży do różnych państw członkowskich
rozmawiałam z wieloma wyraźnie zaniepokojonymi producentami.  Unia
Europejska musi im pomóc. Środki wprowadzone w ramach oceny
funkcjonowania WPR znacząco pobudzą sektor, jednak musimy
podjąć działania teraz, jako że wspomniane postanowienia
wynikające z oceny zaczną obowiązywać dopiero od
następnego sezonu. Wierzę, że proponowane dzisiaj środki
przyczynią się znacząco do ustabilizowania rynku przetworów
mlecznych.” 
Po bezprecedensowym wzroście cen mleka i przetworów mlecznych w
2007 i na początku 2008 r., w chwili obecnej sytuacja na rynku uległa
całkowitemu odwróceniu. Przy większej podaży na rynku
światowym i mniejszym popycie na rynku wewnętrznym ceny rynkowe
przetworów mlecznych spadły do poziomu zbliżonego, lub nawet
niższego od cen interwencyjnych. Ceny wypłacane producentom mleka
podlegają tym samym tendencjom. Odnotowano już znaczące spadki
cen, zaś dalszy spadek jest prawdopodobny.  
Interwencyjny skup masła i odtłuszczonego mleka w proszku
rozpocznie się ponownie w dniu 1 marca (podlegać mu będą
produkty wyprodukowane od lutego) i będzie trwał do końca
sierpnia. Pierwsze 30 000 ton masła i 109 000 ton odtłuszczonego mleka
w proszku zostanie skupione po uprzednio określonej cenie (cena
interwencyjna). Należy się spodziewać, że taka
ilość masła zostanie skupiona szybko, w wyniku czego konieczne
będzie wsparcie rynku poza tym limitem. Zgodnie z wnioskami z oceny
funkcjonowania, istnieje możliwość skupu dalszych ilości po
cenach ustalanych w przetargach mających miejsce co dwa tygodnie. Komisarz
Fischer Boel zwróciła się do podlegających jej
służb o przygotowanie  decyzji, która zostanie przedstawiona
Komitetowi Zarządzającemu, w celu umożliwienia zastosowania
takiej procedury w przypadku wyczerpania limitu 30 000 ton dla masła i 109
000 ton dla odtłuszczonego mleka w proszku, tak aby nie dopuścić
do zawieszenia skupu interwencyjnego w okresie niskich cen.
Należy również ponownie uruchomić refundacje wywozowe. Ze
względu na wysokie ceny na rynku światowym, refundacje wywozowe
zostały zawieszone w czerwcu 2007 r. Jako że obecnie ceny na rynku
światowym są niższe od cen interwencyjnych i rynkowych w UE, nasi
eksporterzy nie są w stanie konkurować z resztą świata.
Sytuacja jest jeszcze trudniejsza ze względu na problemy, z jakimi
zmagają się eksporterzy wskutek kryzysu finansowego i kredytowego.
Refundacje wywozowe zostaną wznowione nie tylko dla masła i
odtłuszczonego mleka w proszku, ale również dla innych
przetworów mlecznych które kwalifikowały się w
przeszłości, zwłaszcza dla pełnego mleka w proszku i sera.
Refundacje dla masła i odtłuszczonego mleka są ustalane za
pomocą przetargu. Decyzja co do następnej rundy ofert zostanie
podjęta w przyszłym tygodniu. W celu zwiększenia
wydajności systemu częstotliwość przetargów
wzrośnie z jednego do dwóch razy miesięcznie.
Podobnie jak miało to miejsce w przeszłości, refundacje
wywozowe będą stosowane z poszanowaniem praw i obowiązków
wynikających ze zobowiązań podjętych w ramach WTO. Konkretny
poziom refundacji zależeć będzie od ofert otrzymanych z od
handlowców i zostanie poddany ocenie z zastosowaniem zwyczajowych
obiektywnych kryteriów, co pozwoli zagwarantować, że refundacje
będą przyznawane jedynie w niezbędnym zakresie.
Dzięki tym środkom Komisja zamierza zapewnić producentów
mleka i przemysł przetworów mlecznych, że wykorzysta wszystkie
dostępne instrumenty w celu wsparcia rynku i zabezpieczenia dochodu
producentów.
