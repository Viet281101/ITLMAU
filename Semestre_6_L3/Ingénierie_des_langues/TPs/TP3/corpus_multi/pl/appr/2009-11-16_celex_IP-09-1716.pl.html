IP/09/ 1716  Bruksela, dnia 16 listopada 2009 r.  Inwestycje przedsiębiorstw w badania i rozwój w 2008 r.: ogólny wzrost, zaś przedsiębiorstwa unijne wyprzedzają Stany Zjednoczone i Japonię Według opublikowanego dziś zestawienia danych dotyczących inwestycji w badania i rozwój w UE z 2009 r. („EU Industrial R&amp;D Investment Scoreboard”), inwestycje przedsiębiorstw w badania i rozwój – pomimo kryzysu gospodarczego – wzrosły w 2008 r. o 6,9 proc. na całym świecie. Wzrost inwestycji w badania i rozwój przedsiębiorstw unijnych, czyli takich, które posiadają siedzibę w UE, wynoszący 8,1 proc., jest znacznie wyższy (drugi rok z rzędu) od wzrostu w USA (5,7 proc.), a także od wzrostu w Japonii (4,4 proc.). Dwa przedsiębiorstwa unijne znajdują się w pierwszej dziesiątce: Volkswagen na trzecim miejscu przy inwestycjach rzędu 5,93 mld euro, a Nokia na ósmym. Największym inwestorem w badania i rozwój na świecie była Toyota Motor, której inwestycje wyniosły 7,61 mld euro. Ze sprawozdania wynika także, że największy wzrost inwestycji w badania i rozwój można odnotować w krajach wschodzących.  „Dobrze, że unijne firmy inwestowały w badania i rozwój pomimo kryzysu gospodarczego w 2008 r.  Jest to najlepsza strategia, aby z kryzysu wyjść zwycięsko.  Musimy wspierać działania przedsiębiorstw i oferować zachęty do wzmocnienia sektorów o największej intensywności badań w UE.  Stworzenie prawdziwie europejskiej przestrzeni badawczej to część rozwiązania; pomocne będzie także prowadzenie działań mających na celu promowanie inteligentnych inwestycji w badania i rozwój. Cieszę się również ze wzrostu inwestycji w przedsiębiorstwach unijnych zajmujących się technologiami niskoemisyjnymi.  Stanowią one nowe źródła wzrostu gospodarczego UE i powstawania miejsc pracy”, stwierdził komisarz ds. nauki i badań Janez Potočnik.   Z przedstawionego przez Komisję Europejską zestawienia danych dotyczących inwestycji w badania i rozwój w UE wynika, że pomimo kryzysu gospodarczego inwestycje przedsiębiorstw w badania i rozwój na świecie wynoszą 6,9 proc. w poró wnaniu z 9 proc. w roku 2007 (tabela 1). Wzrost inwestycji przedsiębiorstw unijnych pozostał praktycznie niezmieniony (8,8 proc. w 2007 r., zaś 8,1 proc. obecnie), natomiast w USA inwestycje zmalały z 8,6 proc. w 2007 r. do 5,7 proc. w 2008 r. Przedsiębiorstwa mające siedzibę w krajach o wschodzących gospodarkach wykazywały wzrost inwestycji: w Chinach wynosił on 40 proc., w Indiach 27,3 proc., w Tajwanie 25,1 proc. a w Brazylii 18,6 proc. Wpływ kryzysu nie ujawnił się jeszcze w pełni w inwestycjach przedsiębiorstw w badania i rozwój, ale jest bardziej zauważalny w innych wskaźnikach udostępnionych w zestawieniu, jak np. zyski operacyjne przedsiębiorstw, które spadły o 30,5 proc. w przypadku firm unijnych i o 19,1 proc. w przypadku firm amerykańskich.  Tendencje dotyczące przedsiębiorstw  Do pierwszej dziesiątki inwestorów w badania i rozwój należą dwa przedsiębiorstwa unijne, Volkswagen i Nokia; pięć amerykańskich, w tym Microsoft, General Motors i Pfizer; i jedno japońskie – Toyota, która otwiera listę. W pierwszej pięćdziesiątce znajduje się 16 firm z UE, 18 z USA (o dwa mniej niż w 2007 r.) i 13 z Japonii (o cztery więcej niż w 2007 r.). Jednakże w przypadku unijnych przedsiębiorstw znajdujących się w pierwszej pięćdziesiątce średnia intensywność inwestycji w badania i rozwój (odsetek sprzedaży) jest wyższa niż w przypadku przedsiębiorstw spoza UE, i wynosi 7,8 proc. w porównaniu z 6,8 proc. (tabela 2).  Tendencje dotyczące sektorów  Wzrost inwestycji w badania i rozwój w USA zdominowany jest przez sektory o wysokiej intensywności badań, takie jak farmaceutyka, biotechnologia i informatyka, zaś w UE jest on rozłożony na wszystkie sektory.  Przedsiębiorstwa amerykańskie umocniły swoją pozycję w sektorze o wysokiej intensywności badań poprzez zwiększenie inwestycji o 35 proc. w ostatnich czterech latach w porównaniu z tylko 13,6 proc. w UE (tabela 3).Wielkość sektorów o największej intensywności badań w USA jest dwukrotnie wyższa niż w UE pod względem średnich inwestycji, ale firmy europejskie w tych sektorach osiągają podobne wyniki co ich konkurencja z USA pod względem badań i rozwoju oraz podobnych wskaźników.   Przedsiębiorstwa unijne przodują w sektorach o średnio-wysokiej i średnio-niskiej intensywności badań, takich jak przemysł samochodowy, sprzęt elektryczny i elektroniczny oraz chemikalia.   Sektor farmaceutyczny i biotechnologiczny umacnia swoją pozycję czołowego inwestora w badania i rozwój zarówno na całym świecie, jak i w USA (odpowiednio 18,9 proc. i 25 proc.). Wiele firm farmaceutycznych wykazało znaczny wzrost inwestycji w badania i rozwój: np. Takeda Pharm. (+42,7 proc.), Boehringer Ingelheim (+21,9 proc.), Schering-Plough (+20,6 proc.). Jednakże w przypadku Merck (US), Johnson &amp; Johnson i Pfizer inwestycje spadły o 1-2 proc.  Sektor samochodowy jest trzecim na świecie inwestorem (17,1 proc.), ale pierwszym w UE i Japonii (odpowiednio 25 i 27 proc.). Pomimo tego, że sektor ten jako pierwszy odczuł skutki kryzysu, niektóre przedsiębiorstwa samochodowe odnotowały w ubiegłym roku kilkunastoprocentowy wzrost inwestycji w badania i rozwój: Volkswagen (+20,4 proc.), Peugeot (+14,4 proc.) i Fiat (+14,1 proc.). Inne formy znacznie zmniejszyły inwestycje, np. Renault (-9,2 proc.), Daimler (-9,1 proc.), BMW (-8,9 proc.), Ford Motor (-2,7 proc.), i General Motors (-1,2 proc.).  W tegorocznym zestawieniu potwierdza się intensywna działalność badawcza firm zajmujących się technologiami energii odnawialnej. Sześć przedsiębiorstw unijnych należących do tego sektora odnotowało znaczący wzrost inwestycji w badania w ciągu trzech ostatnich lat (tabela 4). Kontekst  Zestawienie danych dotyczących inwestycji w badania i rozwój w UE z 2009 r. zawiera informacje dotyczące tysiąca czołowych firm unijnych i tysiąca firm spoza UE, które inwestowały w badania i rozwój w ostatnim roku sprawozdawczym. Jest ono publikowane co roku przez Komisję Europejską. Zestawienie oraz pozostałe sprawozdania IRMA ( Industrial Research Investment Monitoring and Analysis - monitoring i analiza inwestycji przemysłu w badania) są dostępne na stronie    http://iri.jrc.ec.europa.eu/     Zobacz również   MEMO/09/503   pytania i odpowiedzi  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
