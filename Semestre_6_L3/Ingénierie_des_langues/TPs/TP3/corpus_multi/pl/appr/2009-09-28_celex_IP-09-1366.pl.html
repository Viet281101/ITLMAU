IP/ 09/1366    Bruksela, 28 września 2009 r.  „Smakowita mieszanka” – nowa unijna kampania na rzecz zdrowego odżywiania krzewiąca zdrowy tryb życia i prawidłową dietę wśród dzieci  Unijna komisarz ds. rolnictwa i rozwoju obszarów wiejskich, Mariann Fischer Boel, zainaugurowała właśnie nową kampanię na rzecz zdrowego odżywiania dzieci w wieku szkolnym.  Trzy objazdowe przedstawienia pod dźwięcznym hasłem „jedz, pij i ruszaj się!” ruszyły w trasę, która przebiega przez siedem państw europejskich, dając dzieciom okazję, by uczestniczyć w grach i innych formach aktywności, które mają nie tylko bawić, ale i uczyć.  Komisja Europejska uruchamia przy tym interaktywną stronę internetową z konkursami i innymi imprezami, podporządkowanymi jednemu zasadniczemu celowi – kształtowaniu prawidłowych nawyków żywieniowych u dzieci.  Dla wzmocnienia efektu, do współpracy zaproszono znakomitą belgijską tenisistkę Justine Henin i ośmioletniego pływaka, zdobywcę rekordu Guinnesa, Rosolino Cannio.  „Wystarczy się rozejrzeć, by dostrzec nagminny problem nadwagi wśród dzieci i młodzieży.  Wniosek jest jasny:  trzeba natychmiast coś z tym zrobić” – alarmuje Mariann Fischer Boel, piastująca stanowisko komisarza ds. rolnictwa i rozwoju obszarów wiejskich.  „Akcje takie jak Owoce w szkole czy Mleko w szkole to już pewien postęp we właściwym kierunku, a kampania zdrowego żywienia niesie do wszystkich szkół przesłanie, że dobrze jest mieć kondycję.”  Z kolei Androulla Vassiliou – komisarz UE ds. zdrowia – dodała:  „Kampania zdrowego żywienia wpisuje się w szersze starania na rzecz zwalczania otyłości wśród dzieci w ramach unijnej strategii odżywiania, aktywności fizycznej i zdrowia.  Polityka unijna powinna wnosić stały wkład w starania o umocnianie i wspieranie zdrowego otoczenia dla wszystkich obywateli.” Kontekst  Kampania na rzecz zdrowego odżywiania finansowana w całości z budżetu rolnego UE, będzie działała równolegle do unijnych programów „ Owoce w szkole ” i „ Mleko w szkole "- stanowiących ważne inicjatywy na rzecz bardziej zrównoważonej diety oraz zdrowych nawyków żywieniowych wśród dzieci.   Kampania na rzecz zdrowego odżywiania niesie prosto do szkół przesłanie:  Jedz, pij, i ruszaj się!  Przez osiem tygodni przedstawienie będzie przemierzało Belgię, Francję, Wielką Brytanię, Irlandię, Estonię, Litwę i Polskę.  Przedstawienie objazdowe ma odwiedzać po dwie szkoły dziennie – w sumie powinno zatem dotrzeć do około 18 tysięcy uczniów w 180 szkołach.  Nadrzędne przesłanie kampanii brzmi:  Odżywiaj się zdrowo, bo fajnie jest być w formie .  Równolegle do przedstawienia objazdowego na unijnej stronie internetowej poświęconej kampanii „Smakowita mieszanka” trwa ośmiotygodniowa, interaktywna gra polegająca na poszukiwaniu skarbu. Wszystkie dzieci w wieku od 8 do 15 lat mogą w niej konkurować o nagrody rzeczowe w postaci sprzętu sportowego.  Z niedawnego sondażu Eurobarometru wynika, że trzy czwarte respondentów „całkowicie zgadza się” z przekonaniem, dzieci z nadwagą jest dziś więcej niż pięć lat temu.  Faktycznie, w skali całej UE na nadwagę cierpi około 22 milionów dzieci, z czego 5 milionów dotkniętych jest otyłością.  Źródła bliższych informacji na ten temat:  Kampania „smakowita mieszanka” – strona internetowa:    http   ://   ec   .   europa   .   eu   /   agriculture   /   tasty   -   bunch   /   Aktualne materiały prasowe są opublikowane na    http://ec.europa.eu/agriculture/tasty-bunch/press-corner/index_en.htm    Program UE „Owoce w szkole”:    http://ec.europa.eu/agriculture/markets/fruitveg/sfs/index_en.htm     Program UE „Mleko w szkole”:     http://ec.europa.eu/agriculture/markets/milk/schoolmilk/index_en.htm    Unijny portal zdrowia publicznego – żywienie:    http://ec.europa.eu/health-eu/my_lifestyle/nutrition/index_en.htm    Unijna akcja „Zdrowie młodzieży”:    MEMO/09     /421    i   http://health.europa.eu/youth
