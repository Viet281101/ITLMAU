IP/09/617
Bruksela, 22 kwietnia 2009 r.Rybołówstwo: otwarta debata nad
przyszłością europejskiej wspólnej polityki
rybołówstwa (WPRyb)Komisja Europejska przyjęła dziś
zieloną księgę poświęconą przyszłości
wspólnej polityki rybołówstwa UE. Dokument analizuje
słabości obecnej polityki w tej dziedzinie, a kwestię ich
rozwiązania poddaje pod rozwagę szerokiej opinii publicznej. Rybacy i
inne strony zainteresowane przyszłością branży, a także
kręgi naukowe, społeczeństwo obywatelskie oraz zainteresowani
obywatele, zostali tym samym zaproszeni do zabrania głosu w debacie nad
przyszłym kształtem rybołówstwa europejskiego –
mają na to czas do 31 grudnia 2009 r.  Otwarcie konsultacji otwiera
pierwszy etap procesu zmierzającego do gruntownej reformy wspólnej
polityki rybołówstwa. 
Komisarz ds. gospodarki morskiej i rybołówstwa Joe Borg
powiedział: „Zadajemy pytania, które sięgają
fundamentalnych założeń obecnej polityki, nie uznając
żadnych dotychczasowych pewników za niepodważalne. Nie chodzi nam
o jeszcze jedną zwykłą reformę. Nadszedł czas, by
zaprojektować nowoczesny, prosty i zrównoważony system
zarządzania zasobami rybnymi w UE, który zostanie odziedziczony przez
kolejne pokolenia XXI wieku.”  
Przyjęta dziś zielona księga ma dwa cele: ugruntowanie w
powszechnej świadomości wyzwań, jakie stanęły przed
całym sektorem w ostatnich latach; a także wywołanie publicznej
reakcji, która może przynieść nową, innowacyjną, a
zarazem bardziej kompromisową koncepcję uregulowania kwestii
rybołówstwa. Księga podnosi następujące zagadnienia: -
Jak zapewnić długofalowy, zrównoważony charakter
rybołówstwa przy jego jednoczesnej opłacalności? -Jak
dostosować ogólną zdolność połowową floty,
nie zaniedbując odczuwalnych dla społeczności nadmorskich potrzeb
socjalnych? - Jak pielęgnować i rozwijać kulturę
przestrzegania prawa w zakresie połowów?  W jaki sposób WPRyb
może najlepiej przyczynić się do zrównoważonego
charakteru rybołówstwa poza wodami UE?  
Księga zawiera analizę wszelkich aspektów dzisiejszej polityki
rybołówstwa, wraz z objaśnieniem przyczyn utrzymywania się
trudności – pomimo wyraźnych postępów, jakie
udało się poczynić od czasu reformy w 2002 r. Jednym z
głównych problemów jest znaczne przetrzebienie europejskich
zasobów ryb: przełowieniem dotknięte jest 88% stad (wobec
średniej światowej wynoszącej 25%), a 30% przekracza bezpieczne
granice biologiczne, to znaczy, że zostało w nich zbyt mało ryb w
wieku reprodukcyjnym, by stado mogło się naturalnie odradzać.
Tymczasem natężenie połowów na wielu łowiskach
przekracza dwu-, a nawet trzykrotnie zdolności odtwórcze
żyjących w nich ryb. Wynika to przede wszystkim z nadmiernej
zdolności połowowej aktualnej floty. Taki nadmiar zdolności
połowowych skutkuje faktycznym zmniejszeniem efektywności
ekonomicznej, jako prowadzący nie tylko do wytrzebienia ryb, ale
również do systematycznej obniżki zysków notowanych w
całej branży. Trzeba znaleźć rozwiązanie tego stanu
rzeczy, pozwalające na odnowienie zasobów najsilniej
zdziesiątkowanych stad ryb, a jednocześnie gwarantujące rybakom
stałe i pewne źródło dochodów z połowów. 
Niezależnie od nadmiernej zdolności połowowej, w zielonej
księdze wskazano na cztery dalsze strukturalne słabości obecnej
polityki: brak precyzyjnych celów polityki, w szczególności w
odniesieniu do odpowiedzialności ekologicznej oraz integracji z
problematyką ogólnomorską; nadmierna centralizacja systemu
podejmowania decyzji, skoncentrowanego na rozwiązaniach
krótkoterminowych, które nierzadko stoją w sprzeczności z
długofalowym zrównoważeniem połowów; ramy regulacyjne
przewidujące niewystarczającą odpowiedzialność po
stronie branży rybołówstwa; oraz niedostatek politycznej woli w
sprawie poszanowania ograniczeń połowowych.
Wymienione zagadnienia należy rozpatrywać w perspektywie rynku
europejskiego, na którym dwie trzecie zapotrzebowania zaspokajają
produkty rybne pochodzące z importu. 
Niepokój Komisji budzi groźba, że jeśli w
najbliższych latach nie uda się wprowadzić prawdziwie
zrównoważonej eksploatacji zasobów, doprowadzimy do
całkowitego wytrzebienia mórz, a rybołówstwo stanie się
nieefektywnym gospodarczo sektorem. Jeśli natomiast kolejny projekt reformy
wspólnej polityki rybołówstwa przeniesie ją
rzeczywiście do XXI w., nie tylko rybacy i społeczności
nadbrzeżne, ale wszyscy obywatele UE mogą spodziewać się
odczuwalnych korzyści. 
Komisja jest prawnie zobowiązana do przeprowadzenia przeglądu
pewnych części WPRyb do roku 2012; jednak aktualny stan mórz
(zwłaszcza w odniesieniu do zasobów ryb i nadmiaru zdolności
połowowej floty) sprawił, że zadecydowano o podjęciu
wysiłku reformy już teraz. Inaugurowana dziś konsultacja
publiczna dobiegnie końca 31 grudnia 2009 r., a Komisja podsumuje jej
rezultaty w pierwszej połowie 2010 r. Po przeprowadzeniu dalszych
konsultacji z zainteresowanymi stronami Komisja przygotuje sprawozdanie z oceny
skutków, a następnie opracuje wniosek w sprawie nowego
rozporządzenia podstawowego. Projekt ten mógłby być
przedłożony Parlamentowi Europejskiemu i Radzie w pierwszych
miesiącach 2011 r., a jego przyjęcie mogłoby nastąpić w
roku 2012. 
Dalsze informacje i dokumenty można znaleźć na
stronie:
http://ec.europa.eu/fisheries/reform
