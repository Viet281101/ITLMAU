IP/09/ 1731  Bruksela, 18 listopada 2009 r. Wbrew wszelkim prognozom unijny rynek Internetu szerokopasmowego ciągle rośnie  Internet szerokopasmowy w Europie wciąż szybko się rozprzestrzenia – w ciągu roku sieć rozbudowano w sumie o ponad 11 mln szybkich łączy. Jak wynika z ogłoszonego dziś przez Komisję Europejską sprawozdania, w lipcu br. już 24 procent mieszkańców UE posiadało stały, szerokopasmowy dostęp do Internetu w porównaniu do 21,6 proc. odnotowanych w lipcu 2008 r. W sprawozdaniu wskazuje się ponadto na rosnącą dynamikę rozwoju szerokopasmowego dostępu do sieci za pośrednictwem telefonii komórkowej w skali całej Europy – rynek ten od stycznia zanotował 54-procentowy wzrost przy średnim poziomie rozpowszechnienia wynoszącym obecnie 4,2 procenta. Łącza szerokopasmowe oferowane w Europie charakteryzują się ponadto coraz wyższymi prędkościami przesyłu. Prędkość pobierania plików z sieci na poziomie przynajmniej 2 megabitów na sekundę (Mbps), pozwalającą na korzystanie z Web 2.0 i transmisję materiałów wideo, zapewnia już 80% europejskich łączy, co oznacza 5-procentowy wzrost w stosunku do ubiegłego roku.  „ Pomimo ogólnego spowolnienia gospodarczego rynek usług szerokopasmowych w Europie jest wciąż bardzo dynamiczny . Zaostrzająca się konkurencja owocuje stałą poprawą jakości usług, a klienci zaczynają traktować szerokopasmowy dostęp do Internetu jako niezbywalny element codziennego życia.” – zwraca uwagę Viviane Reding, unijna komisarz odpowiedzialna za sprawy telekomunikacji. „Można powiedzieć, że osiągnęliśmy znakomitą pozycję startową dla kolejnej kadencji Komisji Europejskiej.  Dynamiczne rynki superszybkich łączy szerokopasmowych na konkurencyjnym, jednolitym rynku telekomunikacji – to strategiczny priorytet europejskiej agendy cyfrowej, nad którą pracuje obecnie Komisja.  Dostęp do superszybkich łączy szerokopasmowych, czy to drogą bezprzewodową, czy też za pośrednictwem sieci światłowodowej, to warunek budowy silnej gospodarki cyfrowej w Europie, a co za tym idzie – przejęcia przez Unię czołowej roli na polu nowych technologii i rozwiązań.  Po 5 listopada, od kiedy nasz pakiet nowych, ramowych regulacji zmierzających do reformy rynku telekomunikacyjnego (   MEMO/09/491   ) zyskał aprobatę Parlamentu Europejskiego i Rady, spodziewam się nasilenia tendencji do upowszechniania szerokopasmowej sieci internetowej we wszystkich państwach członkowskich.  Nie ulega wątpliwości, że Europa jest dziś gotowa na wejście w kolejną, w pełni cyfrową dekadę”. Ogłoszone dziś przez Komisję nowe dane statystyczne wskazują, że w ubiegłym roku liczba łączy szerokopasmowych wzrosła ponownie na całym terytorium UE (średnio o 10,7% w okresie od lipca 2008 r. do lipca 2009 r. – niezależnie od słabnącej koniunktury gospodarczej). Według stanu z dnia 1 lipca 2009 r. w Unii Europejskiej było ponad 120 mln stałych łączy internetowych, z czego aż 11,5 milionów zainstalowano w okresie od lipca 2008 r.  Światowymi liderami w upowszechnianiu sieci szerokopasmowej pozostają Duńczycy i Holendrzy – blisko 40% ludności obu krajów cieszy się szerokopasmowym dostępem do sieci, – jednak tempo wzrostu spada tym bardziej, im bliżej do nasycenia rynku. Jak wskazują   statystyki OECD z maja 2009 r.   , dziewięć krajów Unii wyprzedziło USA, gdzie upowszechnienie szerokopasmowego dostępu do Internetu sięga 25,8% i gdzie odnotowuje się już pewne spowolnienie wzrostu. Są to: Dania (37,3%), Holandia (36,2%), Szwecja (31,3%), Finlandia (30,7%), Luksemburg (28,8%), Wielka Brytania (28,4%), Francja (27,7%) i Niemcy (27,5%), a od niedawna również Belgia (27,5%) . Warto nadmienić, że w przypadku Luksemburga i Portugalii tegoroczna stopa wzrostu (odpowiednio: 18,3% i 11,7%) była nawet wyższa niż w roku 2008.  Przeciętny udział w rynku dominujących operatorów telefonii stacjonarnej w UE jest stabilny i utrzymuje się na poziomie około 45% (od nawet 80% na Cyprze, przez 67% w Luksemburgu i Finlandii, aż po zaledwie 27% w Wielkiej Brytanii). Tym niemniej udział dominujących operatorów w rynku łączy szerokopasmowych (w tym również w odniesieniu do hurtowej odsprzedaży łączy) zdradza oznaki strukturalnego spowolnienia – z korzyścią dla konkurencji w dziedzinie bazy infrastrukturalnej (receptą okazuje się dzielenie pętli lokalnych, otwierające potencjalnym konkurentom dostęp do sieci). Udział w pełni uwolnionych pętli lokalnych i dzielonych linii dostępowych sięga już dziś 71,4% ogółu cyfrowych linii abonenckich (typu DSL, ang. Digital Subscriber Line ) – wobec 65,2% przed rokiem. Wzrost liczby uwolnionych pętli lokalnych, jakkolwiek już nie tak szybki jak w ubiegłym roku, odbija się na rynku odsprzedaży – to jest niskobudżetowej formy oferowania dostępu dla nowych podmiotów, którego udział, wynoszący przed rokiem 18,2%, skurczył się do 10,6% cyfrowych linii abonenckich. Stopniowo rosnąca skala inwestycji, za którymi stoją nowi operatorzy telekomunikacyjni przyczynia się do zaostrzenia konkurencji na rynku łączy szerokopasmowych.  W najnowszym sprawozdaniu Komisji wskazano poza tym, że obywatele UE korzystają dziś ze znacznie większych prędkości przesyłu danych i lepszej jakości łączy szerokopasmowych niż rok temu.  Prędkości przekraczające 2 Mbps (pozwalające na oglądanie materiałów wideo na żywo) osiąga dziś aż 80% łączy internetowych w UE (75% przed rokiem). Ponad 15% łączy (o 10% więcej niż przed rokiem) obsługuje już prędkości powyżej 10 Mbps. Dzięki większym prędkościom przesyłu klienci otrzymują zasadniczo większy wybór usług lepszej jakości po niższej cenie w przeliczeniu na megabity danych.  Najszerzej stosowaną technologią szerokopasmowego dostępu do sieci pozostaje standard cyfrowych linii abonenckich typu DSL – w całej Europie jest ich już aż 94 mln. Dostęp do łączy światłowodowych dla odbiorców domowych wzrosł w okresie od lipca 2008 r. do lipca 2009 r. o 40%, ale oferowany jest jak dotąd w niewielu państwach i stanowi obecnie nie więcej niż 1,75% ogółu łączy. Największym odsetkiem łączy światłowodowych (w stosunku do liczby abonentów usług szerokopasmowych) może wykazać się Łotwa ; druga w rankingu Szwecja ma za to najwyższą liczbę połączeń w tej technologii. Internet szerokopasmowy za pośrednictwem technologii komórkowej (umożliwiający zwykle dostęp do Internetu przy użyciu przenośnego komputera) wystartował szczególnie szybko w Austrii  (13,8%), Szwecji (12,6%), Portugalii (10,8%) oraz Irlandii (8,3%). Obecny poziom rozpowszechnienia usług szerokopasmowych w Europie wynosi 4,2%, co oznacza wzrost o 54% od stycznia tego roku. Kontekst  Dostęp do technologii szerokopasmowych uznaje się za główny wskaźnik stopnia rozwoju technologii informacyjno-komunikacyjnych (zob.   IP/08/1422   ). Dwa razy do roku Komisja składa sprawozdanie z postępów, jakie dokonują się na rynkach łączności szerokopasmowej w UE w oparciu o dane potwierdzone przez państwa członkowskie (zob.   IP/08/1831   ). Teksty sprawozdań dostępne drogą elektroniczną:    http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
