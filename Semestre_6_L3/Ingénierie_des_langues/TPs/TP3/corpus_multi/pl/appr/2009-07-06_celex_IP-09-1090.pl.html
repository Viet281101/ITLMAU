IP/09/1090 Bruksela, dnia 6 lipca 2009 r. Przewodniczący Barroso podczas szczytu G8 we Włoszech 8-10 lipca 2009 r.: wypracujmy wspólnie trwałe rozwiązania globalnych problemów Przewodniczący José M. Barroso będzie po raz piąty reprezentował Komisję na szczycie G8, który w tym roku odbędzie się pod przewodnictwem Włoch w L’Aquili (Włochy). Przywódcy grupy G8 zajmą się głównie kwestiami gospodarki światowej, w tym handlu, zmian klimatu i energii, rozwoju kontynentu afrykańskiego oraz bezpieczeństwa zaopatrzenia w żywność. Wraz z przywódcami Szwecji, która sprawuje obecnie przewodnictwo w Radzie UE, oraz czterech innych państw członkowskich UE należących do G8 (Francja, Niemcy, Włochy i Wielka Brytania), a także przywódcami Stanów Zjednoczonych, Rosji, Kanady i Japonii przewodniczący Barosso będzie namawiał do przyjęcia skoordynowanych międzynarodowych rozwiązań w obliczu wspólnych wyzwań związanych z kryzysem gospodarczymi i finansowym, handlem, zmianami klimatu i energią, rozwojem kontynentu afrykańskiego oraz bezpieczeństwem żywnościowym.  Przewodniczący Barroso powiedział: „Tegoroczny szczyt G8 odbywa się w szczególnie trudnych czasach. Europa podjęła się wiodącej roli w pokonywaniu różnych wyzwań, począwszy od nadzoru rynków finansowych, przez zrównoważoną politykę w zakresie klimatu aż po handel światowy. Szczyt ten jest okazją do podjęcia dalszych zobowiązań. Musimy szybko przeprowadzić reformę światowego systemu finansowego oraz podjąć zdecydowane kroki w celu przeciwdziałania zmianom klimatu, a także ponownie potwierdzić i wypełnić nasze zobowiązania wobec najuboższych krajów świata”.   Oczekuje się poważnych rozmów na temat zmian klimatu zarówno podczas szczytu G8, jak i na forum przywódców największych gospodarek. Przewodniczący Barroso podkreśli, jak istotne znaczenie mają badania naukowe oraz utrzymanie wzrostu temperatury w granicach 2ºC, a także wezwie do ponownego potwierdzenia celu dotyczącego zmniejszenia do 2050 r. światowych emisji o przynajmniej 50%. Ponadto wszystkie kraje rozwinięte powinny być gotowe do zmniejszenia emisji o przynajmniej 80% do 2050 r. oraz wyraźnie do tego dążyć poprzez znaczne redukcje emisji już w połowie tego okresu. Wszystkie kraje rozwinięte powinny podejmować porównywalne wysiłki w tym względzie. Działania tych krajów pow inny z kolei skłonić główne gospodarki wschodzące do podjęcia starań na rzecz zbiorowego zmniejszenia swoich emisji poniżej zwykłego poziomu. Przewodniczący Barroso podkreśli również możliwości gospodarcze, jakie oferuje przejście na gospodarkę niskoemisyjną. Jeśli chodzi o gospodarkę światową, przewodniczący Komisji wezwie członków G8 do wysłania czytelnego sygnału, że w czasach kryzysu należy oprzeć się naciskom protekcjonistycznym w handlu i inwestycjach. Biorąc pod uwagę silne społeczne reperkusje obecnego kryzysu, będzie zachęcał rządy do stawiania na pierwszym miejscu potrzeb obywateli i opracowania takiej polityki społecznej i zatrudnienia, która pomoże chronić ludzi i miejsca pracy z myślą o naprawie gospodarczej i stworzeniu nowych, sprawiedliwych zasad regulujących światowy system gospodarczy i finansowy. Będzie również nalegał, aby nadać większe tempo działaniom zmierzającym do jak najszybszego zakończenia dauhańskiej agendy rozwoju. Przewodniczący Barroso podkreśli również niesłabnące znaczenie kwestii bezpieczeństwa żywnościowego na świecie. Od czasu poprzedniego szczytu G8 Komisja ustanowiła instrument żywnościowy o wartości 1 mld euro i zaczęła wprowadzać go w życie. Przewodniczący z zadowoleniem przyjmuje fakt, że partnerzy G8 ponownie poświęcą uwagę temu palącemu problemowi. Tegoroczny szczyt G8 będzie odzwierciedlał zdecydowaną wolę przywódców G8, aby rozwijać dialog z partnerami światowymi i uczynić go nieodłączną i ważną częścią szczytu oraz aby wpisać go w inne trwające działania, zwłaszcza negocjacje w sprawie klimatu prowadzone pod egidą ONZ i pracami grupy G20. Dodatkowe informacje:    MEMO/09/317    Strona internetowa szczytu G8:    http://www.g8italia2009.it/G8/G8-G8_Layout_locale-1199882116809_Home.htm    Strona internetowa przewodniczącego José M. Barroso:    http://ec.europa.eu/commission_barroso/president/index_en.htm    Strona internetowa Europa    http://europa.eu/index_pl.htm
