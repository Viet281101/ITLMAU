IP/09/1021 Bruksela, dnia 25 czerwca 2009 r. Kampania „Milk – Drink it up!” (Pij mleko) osiąga punkt kulminacyjny: europejska komisarz Mariann Fischer Boel ogłasza zwycięzców konkursu fotograficznego „Siła mleka”       Mariann Fischer Boel, europejska komisarz odpowiedzialna za kwestie rolnictwa i rozwoju obszarów wiejskich, ogłosi dziś, podczas wizyty w jednej z paryskich szkół, trzech zwycięzców konkursu „Siła mleka”. Konkurs ten został zorganizowany w ramach europejskiej kampanii informacyjnej pod hasłem „Milk – Drink it up!” (Pij mleko) mającej na celu przybliżenie Europejczykom korzyści płynących ze spożywania mleka i produktów mlecznych, będących zdrową alternatywą dla żywności i napojów o małej wartości odżywczej. „W obecnych czasach odżywianie wpływa nie tylko na naszą kondycję fizyczną, lecz także w coraz większym stopniu na nasze samopoczucie. Mogą to potwierdzić 22 miliony młodych Europejczyków cierpiących z powodu nadwagi i otyłości. Unia Europejska przeznaczyła w tym roku już ponad 55 mln euro na sfinansowanie europejskiego programu „Mleko dla szkół”, wyjaśnia komisarz Fischer Boel. „Konkurs fotograficzny stanowi część naszych wysiłków podejmowanych w celu uwrażliwienia dzieci i nastolatków na kwestię zdrowego odżywiania. Dlatego też jestem zachwycona, że tak wielu młodych ludzi przy pomocy swojej kreatywności pokazało nam jak bardzo lubią produkty mleczne.”  Zdjęcia cieszące się największym zainteresowaniem wśród internautów z całej UE zostaną zaprezentowane przez panią komisarz przy okazji jej wizyty w szkole dla piekarzy w Paryżu. W konkursie fotograficznym „Siła mleka” młodzi Europejczycy mogli dać upust swojej pomysłowości w temacie mleka i produktów mlecznych.    710 młodych fotografów-amatorów walczyło o atrakcyjną nagrodę – konsolę Wii Sport, która pozwoli im na połączenie aktywności fizycznej na łonie rodziny z zainteresowaniem techniką. Szczęśliwymi zwycięzcami są Benedek Horvath, Andrea Cremona i Teresa Videva . Dzisiejsza wizyta w Paryżu jest częścią kampanii „Drink it up!”. W ramach tej kampanii komisarz ds. rolnictwa uczestniczyła w ciągu ostatnich miesięcy w licznych imprezach z udziałem młodzieży, podczas których przygotowywano świeże i niskokaloryczne potrawy z nabiału, owoców i warzyw. Otyłość: rosnący problem w Europie       Dobre odżywianie jest obecnie jedną z istotniejszych kwestii dotyczących młodzieży i otyłości, zwłaszcza z powodu niepokojącej tendencji: w poszczególnych krajach europejskich od 20 do 35 proc. dzieci i nastolatków cierpi z powodu otyłości. By zająć się tym problemem Unia Europejska przeznaczyła już ponad 55 mln euro na program „Mleko dla szkół”, który był realizowany podczas kończącego się właśnie roku szkolnego. Dodatkowe 90 mln euro przeznaczono na realizację w przyszłym roku szkolnym programu „Owoce i warzywa dla szkół”. Środki na szczeblu europejskim zapewniają wsparcie finansowe i pedagogiczne. Ich celem jest szybkie wyrobienie wśród dzieci zdrowych nawyków żywieniowych oraz zachęcenie ich do uprawiania sportu, co może w znacznym stopniu przyczynić się do zapobiegania problemom zdrowotnym takim jak choroby sercowo-naczyniowe, cukrzyca oraz – w późniejszym okresie życia – udar mózgu. Więcej informacji na temat europejskich programów   Wszystkie informacje na temat europejskiego programu „Mleko dla szkół” znajdują się na stronie:    http://www.drinkitup.europa.eu/       Informacje na temat nowego programu „Owoce i warzywa dla szkół” znajdują się na stronie:    http://ec.europa.eu/agriculture/markets/fruitveg/sfs/index_en.htm     Więcej informacji na temat polityki Komisji Europejskiej w dziedzinie odżywiania znajdują się na stronie:        http://ec.europa.eu/health/ph_determinants/life_style/nutrition/nutrition_en.htm
