IP/09/275
Bruksela, dnia 18 lutego 2009 r.Komisja Europejska proponuje utworzenie
Europejskiego Urzędu Wsparcia w zakresie Polityki
AzylowejKomisja Europejska przyjęła dzisiaj
wniosek dotyczący rozporządzenia w sprawie utworzenia Europejskiego
Urzędu Wsparcia w zakresie Polityki Azylowej. Dokument ten został
przygotowany w odpowiedzi na wniosek Rady Europejskiej i jest
częścią paktu o imigracji i azylu. Wniosek pozwoli na szybkie
utworzenie agencji operacyjnej, która będzie koordynować i
wzmacniać współpracę pomiędzy
państwami członkowskimi w dziedzinie polityki azylowej, jak
również będzie sprzyjała wzajemnemu zbliżeniu
różnych praktyk krajowych. Urząd będzie również
współuczestniczył w harmonizacji zasad w dziedzinie prawa do
azylu, które obowiązują w UE. 
Wiceprzewodniczący KE Jacques Barrot, komisarz odpowiedzialny za
wolność, bezpieczeństwo i sprawiedliwość,
powiedział: „Pracujemy intensywnie nad wdrażaniem europejskiego
wspólnego systemu azylowego. W tym kontekście konieczne jest,
abyśmy harmonizowali nie tylko przepisy, ale także i stosowane
praktyki. Ważne jest, aby służby państw członkowskich
właściwe ds. azylu mogły korzystać z konkretnej pomocy,
odpowiadającej ich codziennym potrzebom, w tym potrzebom operacyjnym.
Zespoły wsparcia w dziedzinie azylu, które zostaną uruchomione
przez urząd wsparcia, pozwolą również na wspólne
wypracowanie rozwiązań w sytuacjach kryzysowych, takich jak masowy
napływ osób ubiegających się o azyl.”
Obecna praktyka w zakresie wykonywania prawa do azylu pokazuje, że
istnieją wielkie różnice w postępowaniu państw
członkowskich jeżeli chodzi o traktowanie wniosków o ochronę
międzynarodową. Np. Irakijczyk ma 71% szans na uzyskanie ochrony w
jednym państwie członkowskim, ale zaledwie 2% w innym państwie
członkowskim. Plan polityki azylowej, przyjęty przez Komisję w
czerwcu 2008 r., zakładał uzupełnienie i daleko idące
zmodyfikowanie przepisów europejskich w dziedzinie prawa do azylu.
Działania w tej dziedzinie trwają, jednak należy je wesprzeć
poprzez wzmocnienie współpracy administracyjnej pomiędzy
państwami członkowskimi, w celu zharmonizowania różnych
praktyk krajowych. 
Urząd będzie wspierał wysiłki państw
członkowskich mające na celu wprowadzenie bardziej spójnej i
bardziej sprawiedliwej polityki azylowej, np. poprzez pomaganie im w
określaniu, co stanowi dobre praktyki, organizowanie szkoleń na
poziomie europejskim lub poprawie dostępu do informacji wysokiej
jakości o kraju pochodzenia. Zadaniem urzędu będzie także
koordynacja działań zespołów wsparcia w dziedzinie azylu, w
skład których wchodzą eksperci krajowi, które będą
mogły zostać uruchomione na wniosek państw członkowskich
stojących w obliczu masowego napływu osób ubiegających
się o azyl na ich terytoria. Urząd będzie również
dostarczał pomocy naukowej i technicznej w celu przyczynienia się do
stopniowej zmiany polityki i przepisów w dziedzinie azylu.
Urząd będzie miał formę agencji, niezależnego organu
europejskiego. Komisja i państwa członkowskie będą
reprezentowane w zarządzie, który jest organem kierującym
urzędem. Urząd będzie ściśle
współpracował z organami państw członkowskich
właściwymi ds. azylu, jak również z Wysokim Komisarzem ONZ
ds. Uchodźców. Przewiduje się także powołanie forum
doradczego umożliwiającego dialog z organizacjami
społeczeństwa obywatelskiego. 
Jeżeli wniosek Komisji zostanie szybko przyjęty, urząd
powinien powstać i rozpocząć swoją
działalność w 2010 r. Jego siedziba będzie się
znajdowała w jednym z  państw członkowskich Unii –
stosowną decyzję podejmą szefowie państw i
rządów.
