IP/09/1781 Bruksela, dnia 20 listopada 2009 r. Uproszczenie wspólnej polityki rolnej: kolejne projekty Komisji  Dyrekcja Generalna Komisji Europejskiej ds. Rolnictwa i Rozwoju Obszarów Wiejskich przedstawiła dzisiaj sprawozdanie odpowiadające na 39 propozycji w zakresie uproszczenia, przedłożonych wspólnie Komisji przez państwa członkowskie w kwietniu bieżącego roku. Ten dokument roboczy zawiera informacje o wyniku procesu oceny i aktualnym stanie postępów dokonanych od marca 2009 r. Sprawozdanie zostanie omówione w trakcie grudniowego posiedzenia Rady ds. Rolnictwa.  „Nadmiernie skomplikowane zasady i biurokratyczne procedury nie mogą utrudniać życia europejskim rolnikom, szczególnie w obecnych warunkach gospodarczych” – powiedziała komisarz ds. rolnictwa i rozwoju obszarów wiejskich Mariann Fischer Boel. „Sprawozdanie świadczy o tym, że podzielamy ten punkt widzenia. Uproszczenie to nie slogan, ale konkretne działania.” Większość z 39 propozycji uzyskała pozytywną ocenę, a Komisja zamierza je uwzględnić i szybko wprowadzić w życie. Szereg sugestii w dużej mierze już wprowadzono i ujęto w zmienionych zasadach dotyczących płatności bezpośrednich, które będą obowiązywały od dnia 1 stycznia 2010 r. W dokumencie roboczym Komisji przedstawiono także szereg dodatkowych koncepcji dotyczących uproszczenia, np. bardziej bezpośrednie programy promocji produktów rolnych. W dokumencie rozważa się możliwość zniesienia zasad dobrowolnego etykietowania wołowiny i harmonizacji terminów płatności związanych z określonymi środkami rozwoju obszarów wiejskich z terminami płatności bezpośrednich. Komisja wytrwale dąży do uproszczenia WPR od czasu ogłoszenia pierwszego komunikatu w tej sprawie w 2005 r. Te działania stanowią część ogólnej strategii na rzecz lepszego stanowienia prawa, która zakłada między innymi 25-proc. zmniejszenie obciążenia administracyjnego do 2012 r. Sprawozdanie jest dostępne na poniższej stronie internetowej:    http://ec.europa.eu/agriculture/simplification/index_en.htm
