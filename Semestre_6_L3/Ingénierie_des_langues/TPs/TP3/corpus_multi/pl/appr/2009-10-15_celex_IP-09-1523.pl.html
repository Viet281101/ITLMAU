IP/09/ 1523  Bruksela, dnia 15 października 2009 r. Przedstawiciele UE i Korei Południowej parafują umowę o wolnym handlu  Komisarz ds. handlu Catherine Ashton oraz koreański minister handlu Kim Jong-hoon parafowali dzisiaj umowę o wolnym handlu (FTA), która jest najważniejszym negocjowanym do tej pory porozumieniem między Unią Europejską a krajem trzecim. Szacuje się, że umowa przyniesie korzyści wynoszące około 19 mld EUR w formie nowej wymiany handlowej, przyczyni się do całkowitego zniesienia ceł między obiema gospodarkami oraz do usunięcia wielu barier pozataryfowych. Porozumienie otworzy dostęp do nowego rynku usług i inwestycji. Będzie to także duży krok na drodze postępów w dziedzinie własności intelektualnej, zamówień, polityki konkurencji i handlu oraz zrównoważonego rozwoju. FTA, wraz z nową umową ramową, oznacza istotne zacieśnienie współpracy między UE i Koreą Południową.   Po parafowaniu umowy, które odbyło się w Brukseli, komisarz Ashton powiedziała: „Jest to pierwsza dla UE umowa o wolnym handlu w XXI wieku, która przyczyni się do stworzenia mocnych więzi gospodarczych z innym rozwiniętym krajem. Otworzy ona nowe możliwości rynkowe dla przedsiębiorstw europejskich w sektorze usługowym, wytwórczym i rolnym. Umowa ta jest szczególnie ważna w obecnej sytuacji gospodarczej, gdyż pomaga sprostać pogorszeniu koniunktury gospodarczej oraz tworzyć nowe miejsca pracy.”   Jedną z podstawowych korzyści wynikających z tej umowy jest szybkie zniesienie koreańskich ceł dla eksporterów z UE wynoszących 1,6 mld EUR. Umowa dotyczy również głównych pozataryfowych barier, włącznie z regulacjami i normami w tych sektorach przemysłu, które są przedmiotem europejskiego zainteresowania, tj. branży samochodowej, farmaceutycznej i elektroniki użytkowej. Sektory usługowe dotyczące m.in. telekomunikacji, środowiska, prawa, finansów i żeglugi morskiej odniosą prawdopodobnie największe korzyści w wyniku znaczących zobowiązań Korei do liberalizacji tych obszarów.  Parafowanie FTA oznacza zamknięcie negocjacji i uzyskanie ostatecznej wersji dokumentu prawnego, który zostanie przedstawiony państwom członkowskim UE przez Komisję Europejską z początkiem 2010 r. Po podpisaniu umowy przez Prezydencję UE i Komisję Europejską zostanie ona przedłożona Parlamentowi Europejskiemu do zatwierdzenia. Spodziewane wejście w życie umowy nastąpi w drugiej połowie 2010 r.  Informacje ogólne  Wartość handlu towarami między UE i Koreą wyniosła około 65 mld EUR w 2008 r. UE odnotowuje obecnie deficyt w wymianie handlowej towarami z Koreą, chociaż trendy wskazują, że rynek koreański oferuje znaczący potencjał wzrostu. Przykładowo, sprzedaż samochodów z UE do Korei wzrosła ogółem o 78% pod względem ilościowym (39% w ujęciu wartościowym) między 2005 i 2008 r. Unia Europejska odnotowuje istotną nadwyżkę handlową w odniesieniu do produktów takich jak chemikalia, wyroby farmaceutyczne, części samochodowe, maszyny przemysłowe, buty, sprzęt medyczny, metale nieżelazne, żelazo i stal, skóra i futra, drewno, ceramika oraz szkło. W przypadku produktów rolnych Korea również jest jednym z ważniejszych na świecie rynków eksportowych dla rolników UE, którzy rocznie dokonują na nim sprzedaży wartej 1 mld EUR. Zważywszy, że wartość wywozu usług wynosi 7,2 mld EUR, a przywozu - 3,9 mld EUR, w zakresie usług UE odnotowuje nadwyżkę w handlu z Koreą wynoszącą 3,3 mld EUR.  Więcej informacji na temat FTA znajduje się w   MEMO/09/452   .
