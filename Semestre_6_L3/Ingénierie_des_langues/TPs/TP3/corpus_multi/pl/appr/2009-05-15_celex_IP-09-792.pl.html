IP/09/792
Bruksela, dnia 15 maja 2009 r.Obchody Europejskiego Dnia Morza z
udziałem wszystkim państw UE (Rzym, 18-20 maja)Morze miało zawsze kluczowe znaczenie dla
dobrobytu Europy. Linia brzegowa naszego kontynentu liczy prawie 70 000 km, a 22
spośród 27 państw członkowskich UE to kraje nadmorskie
bądź wyspy. W naszych regionach nadmorskich zamieszkuje 40 % naszej
ludności, wytwarza się 40 % przychodów naszej gospodarki oraz
znajduje zatrudnienie około 5 milionów osób. Z tych wszystkich
względów 20 maja obchodzony jest w UE „Europejski
Dzień Morza”.  W tym roku, we współpracy z rządem
włoskim, Komisja organizuje trzydniową konferencję w Rzymie w
dniach 18-20 maja. Udział w tym ważnym wydarzeniu, którego celem
jest przedyskutowanie aktualnych wyzwań związanych z gospodarką
morską w Europie, wezmą tym razem, oprócz przedstawicieli
zainteresowanych stron, administracji i innych podmiotów z Unii
Europejskiej, także uczestnicy z szeregu krajów trzecich, w
szczególności państw basenu Morza Śródziemnego.
Ustanowienie Europejskiego Dnia Morza było jednym z kluczowych
działań podjętych w ramach zintegrowanej polityki morskiej UE,
zainicjowanej w 2007 r.
„W dniu 20 maja będziemy obchodzić w Rzymie coroczny
Europejski Dzień Morza” – powiedział przewodniczący
Komisji Europejskiej José Manuel Barroso. „Obywatele UE są coraz
bardziej świadomi znaczenia naszego wspólnego dziedzictwa morskiego i
jego przyszłości. Prowadzona przez Unię zintegrowana polityka
morska stanowi odzwierciedlenie wyraźnej wizji, jeśli chodzi o
rozwiązywanie problemów związanych z pomyślnością,
stabilnością i ochroną sektora morskiego, a także jest
nierozerwalnie związana z przeciwdziałaniem zmianom klimatu i
przywracaniem konkurencyjności gospodarczej Europie.”
Zdaniem Joe Borga, unijnego komisarza ds. rybołówstwa i gospodarki
morskiej, „dzięki zintegrowanej polityce morskiej tradycyjnie
peryferyjne sektory gospodarki morskiej i regiony przybrzeżne znalazły
się w centrum nowej, dynamicznej i globalnej polityki na rzecz
zrównoważonego wzrostu i zatrudnienia. Unia Europejska oraz jej
państwa członkowskie są przekonane, że specyfika
wybrzeży, mórz i oceanów wymaga spójnego i skoordynowanego
podejścia. Podczas konferencji w Rzymie przedstawiciele instytucji i
zainteresowanych stron będą debatować nad nowymi koncepcjami
dotyczącymi zrównoważonego gospodarowania zasobami mórz,
oceanów i regionów przybrzeżnych w ramach jednej wszechstronnej
strategii zintegrowanej polityki.
W konferencji z okazji Dnia Morza w Rzymie wezmą udział
zainteresowane strony reprezentujące sektor biznesu i
społeczeństwo obywatelskie, decydenci i dziennikarze z UE i spoza UE,
a przedmiotem dyskusji będą różnorodne kwestie polityczne i
praktyczne, takie jak zintegrowana gospodarka morska, powstające
technologie, wytwarzanie energii, planowanie przestrzenne obszarów
morskich, systemy monitorowania mórz, zrównoważona turystyka
nadmorska, reforma wspólnej polityki rybołówstwa i inne. Opinie
przedstawione podczas konferencji zostaną wykorzystane do opracowywania
przyszłej zintegrowanej polityki morskiej UE. 
Przed konferencją oraz po niej odbędzie się również
w Rzymie szereg warsztatów i prezentacji towarzyszących,
przygotowanych przez organizacje zrzeszające zainteresowane strony na
tematy związane z programem konferencji. Oprócz głównej
konferencji w Rzymie, w państwach członkowskich w całej Unii
Europejskiej zorganizowanych zostanie około 40 innych imprez. Obejmują
one różne inicjatywy lokalne, od konferencji i warsztatów po dni
otwarte w portach i projekty dotyczące ochrony środowiska. 
Program konferencji w Rzymie przewiduje przemówienia inauguracyjne,
które wygłoszą premier Włoch Silvio Berlusconi,
przedstawiciel Czech, sprawujących prezydencję w Unii Europejskiej,
przewodniczący Komisji Europejskiej José Manuel Barroso oraz
wiceprzewodnicząca Parlamentu Europejskiego Rodi Kratsa-Tsagaropoulou. Dwaj
gospodarze konferencji to unijny komisarz ds. rybołówstwa i gospodarki
morskiej Joe Borg oraz włoski minister infrastruktury i transportu Altero
Matteoli. Komisję Europejską reprezentować będą ponadto
wiceprzewodniczący Günter Verheugen, odpowiedzialny za sprawy
przedsiębiorstw i polityki przemysłowej, oraz wiceprzewodniczący
Antonio Tajani, odpowiedzialny za politykę transportową.  Głos
zabierze również włoski minister spraw zagranicznych Franco
Frattini. Podczas serii dyskusji panelowych podsumowane zostaną
osiągnięcia zintegrowanej polityki morskiej od czasu jej wprowadzenia,
odbędzie się również debata na temat jej przyszłych
perspektyw.
W następstwie wniosku w sprawie zintegrowanej polityki morskiej
przedstawionego przez Komisję Europejską w październiku 2007 r.,
który został następnie zatwierdzony przez szefów państw
i rządów w grudniu 2007 r., poczyniono widoczne postępy w
budowaniu spójnych ram na rzecz promowania efektu synergii i
rozwiązywania ewentualnych konfliktów między różnymi
obszarami polityki związanymi z morzem. Zgodnie z planem działań
opublikowanym w październiku 2007 r., Komisja przedstawiła już
pakiet propozycji mających na celu, przykładowo, zwiększenie
badań morskich i rozwój portów UE, promocję planowania
przestrzennego obszarów morskich oraz obszaru transportu morskiego bez
barier, a także pobudzenie produkcji morskiej energii wiatrowej. Inne
propozycje dotyczą strategii adaptacji do zmian klimatu, wsparcia dla
pracowników sektora morskiego czy też opracowania kierunków
zintegrowanej gospodarki morskiej. Jeśli chodzi o sektor
rybołówstwa, Komisja zaproponowała nowe przepisy dotyczące
zwalczania nielegalnych połowów, poprawy kontroli i egzekwowania
prawa, a także rozpoczęła szerokie konsultacje w całej Unii
na temat zasadniczej reformy wspólnej polityki rybołówstwa.
Przydatne strony internetowe:
Dzień Morza: 
http://ec.europa.eu/maritimeday
Imprezy towarzyszące organizowane przez zainteresowane strony w Rzymie:http://ec.europa.eu/maritimeaffairs/maritimeday/side_events_en.html
Imprezy towarzyszące organizowane przez zainteresowane strony w
państwach członkowskich: 
http://ec.europa.eu/maritimeaffairs/maritimeday/events_in_member_states_en.html
Deklaracja trójstronna z maja 2008 r.: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdfMEMO/09/240
