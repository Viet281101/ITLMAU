IP/09/1800  Bruksela, 20 listopada 2009 r.  Telekomunikacja:  Komisja Europejska z zadowoleniem przyjęła zatwierdzenie przez ministrów szeroko zakrojonej reformy dążącej do wprowadzenia konkurencyjnego, jednolitego rynku telekomunikacji   Rada Ministrów UE jednogłośnie zatwierdziła dziś unijny pakiet reform sektora telekomunikacji zaproponowany przez Komisję po raz pierwszy w 2007 r.  Dzisiejsza decyzja Rady została podjęta po osiągnięciu porozumienia politycznego na temat pakietu podczas przełomowego spotkania w dniu 5 listopada z udziałem przedstawicieli Parlamentu Europejskiego i Rady (   MEMO/09/491   ).  Nowe przepisy umożliwią wzrost konkurencyjności i inwestycji na europejskim rynku telekomunikacji, między innymi dzięki zapewnieniu większej pewności prawnej przedsiębiorstwom inwestującym w rozwiązania wykorzystujące szybkie światłowody i sieci bezprzewodowe.  Reforma umożliwi również zastosowanie nowych usług telefonii komórkowej.  W przyszłym tygodniu podczas sesji plenarnej w Strasburgu odbędzie się głosowanie Parlamentu Europejskiego nad formalnym zatwierdzeniem pakietu telekomunikacyjnego.  Nowe przepisy w dziedzinie telekomunikacji wejdą w życie po ich opublikowaniu w Dzienniku Urzędowym Unii Europejskiej w grudniu 2009 r.   „Dzisiejsze przyjęcie przez Radę Ministrów pakietu telekomunikacyjnego stanowi wyraźny sygnał poparcia dla wzrostu konkurencji i inwestycji w nowe i szybsze sieci i usługi telekomunikacyjne w ramach silniejszego, jednolitego rynku.  Komisja Europejska od dwóch lat walczyła o wprowadzenie reformy, dlatego cieszę się, że ministrowie poparli nasze europejskie ambicje. Zawdzięczamy to silnemu przywództwu prezydencji szwedzkiej” powiedziała komisarz ds. telekomunikacji Viviane Reding.  „Jest to właściwy czas na zatwierdzenie reformy telekomunikacyjnej przez Radę.  Przy panującym kryzysie gospodarczo-finansowym i wobec zakładanego w bieżącym roku spadku unijnego PKB o 4 proc., reforma wywrze bardzo pozytywny wpływ makroekonomiczny.  Nowe unijne przepisy w dziedzinie telekomunikacji znacząco przyczynią się do stworzenia silniejszego, bardziej konkurencyjnego i przyjaznego dla konsumentów jednolitego rynku telekomunikacji, oferującego szybsze sieci światłowodowe i komórkowe w całej Europie.  Operatorzy, zarówno ci o ustalonej pozycji na rynku, jak i nowi jego uczestnicy, zyskają pewność prawną, a także świadomość, że decyzje we wszystkich państwach członkowskich podejmowane są w sposób spójny."   Komunikat   MEMO/09/513   oferuje przegląd 12 najważniejszych reform nowego unijnego pakietu telekomunikacyjnego . Dalsze kroki:   Ostateczne głosowanie nad pakietem reform w trzecim czytaniu podczas sesji plenarnej Parlamentu Europejskiego (przewidziane na 24 listopada 2009 r.);   Wejście w życie całego pakietu reform sektora telekomunikacji po publikacji w Dzienniku Urzędowym UE (grudzień 2009 r.);   Ustanowienie Organu Europejskich Regulatorów Łączności Elektronicznej (BEREC) (wiosna 2010 r.);    Transpozycja pakietu reform do prawa krajowego w 27 państwach członkowskich UE (do czerwca 2011 r.).    Dalsze informacje: Wstępny tekst uzgodnionego pakietu reform:   http://ec.europa.eu/information_society/policy/ecomm/tomorrow/index_en.htm      MEMO/09/513
