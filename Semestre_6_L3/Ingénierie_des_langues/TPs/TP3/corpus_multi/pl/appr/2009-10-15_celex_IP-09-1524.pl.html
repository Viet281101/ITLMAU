IP/09/1524  Bruksela, dnia 15 października 2009 r.  Światowy Dzień Żywności 2009:  Unia Europejska na czele walki z głodem   Przy okazji obchodów tegorocznego Światowego Dnia Żywności, 16 października 2009 r., Unia daje wyraz swemu ogromnemu zaangażowaniu na rzecz poprawy dostępu do żywności na świecie.  UE przekazuje najwięcej środków na bezpieczeństwo zaopatrzenia w żywność: oprócz instrumentu żywnościowego o budżecie 1 miliarda euro, na szczycie G8 w Aquili zobowiązała się ona do przekazania na ten cel dodatkowo ponad 2 miliardów euro.   „Światowy Dzień Żywności ma za zadanie przypomnieć nam wszystkim, że musimy zrobić wszystko co w naszej mocy, aby uchronić przed głodem ponad miliard ludzi.  Aby sprostać temu wyzwaniu, wykorzystuje się unijny instrument żywnościowy o budżecie 1 miliarda euro w celu uzyskania szybkich i widocznych rezultatów: drobni producenci rolni w krajach rozwijających się otrzymują nasiona i nawozy konieczne do zwiększenia wydajności ich produkcji rolnej.  Dzięki doświadczeniu zdobytemu podczas wprowadzania w życie instrumentu żywnościowego, nasze zobowiązanie podjęte na szczycie G8 w Aquili będzie co najmniej równie skuteczne w zwalczaniu głodu na świecie” – powiedział Karel De Gucht, europejski komisarz ds. rozwoju i pomocy humanitarnej.   Ponad miliard ludzi na świecie cierpi na niedożywienie;  stanowi to 15 % lub jedną szóstą całej populacji.  W wyniku kryzysu żywnościowego i finansowego liczba ta stale rośnie.  Brak bezpieczeństwa zaopatrzenia w żywność realnie zagraża więc osiągnięciu wszystkich milenijnych celów rozwoju dotyczących wyeliminowania zjawiska skrajnej nędzy do roku 2015.  Bezpieczeństwo zaopatrzenia w żywność, rolnictwo i rozwój obszarów wiejskich to najważniejsze obszary programu pomocy UE dla krajów rozwijających się, co pozwala na szybkie i znaczące wsparcie walki z rosnącym problemem głodu na świecie.  Zaangażowanie Unii w podjętą tego roku w Aquili inicjatywę na rzecz światowego bezpieczeństwa żywnościowego jest tego konkretnym wynikiem.  Udział finansowy UE w ramach tej inicjatywy wyniesie 2,7 miliarda euro, co uczyni Unię największym udziałowcem tego projektu.  Rozdysponowano już 85 % z miliardowego budżetu instrumentu żywnościowego, co dowodzi dużego zaangażowania Unii na rzecz poprawy warunków życia najbiedniejszych ludzi na całym świecie oraz pokazuje, że dotrzymuje ona złożonych obietnic.  Szacuje się, że od ustanowienia tego instrumentu w grudniu zeszłego roku finansowane w jego ramach bieżące projekty wstępne objęły swoim zasięgiem ponad 33 miliony ludzi, a rezultaty zaczynają być już widoczne.  Na przykład w Zimbabwe zamówiono 26 000 ton nasion i nawozu z przeznaczeniem dla 176 000 rolników w trudnej sytuacji, którzy stanowią od 10 do 15 % lokalnych rolników.  Tradycyjną produkcję żywności można podwoić w wyniku połączonych działań UE i Organizacji Narodów Zjednoczonych ds. Wyżywienia i Rolnictwa (FAO). W Bangladeszu, w wyniku projektu realizowanego wspólnie ze Światowym Programem Żywnościowym (WFP), już 43 000 osób uzyskało możliwość połowów, a kolejne 60 000 żyje na obszarach chronionych przed przenikaniem słonej wody do śródlądowych zasobów wody słodkiej. Spotkanie z mediami: Przedstawicieli mediów zapraszamy na spotkanie z p. Koosem Richellem, dyrektorem generalnym Biura Współpracy EuropeAid.  Temat spotkania: „Doświadczenia związane z instrumentem żywnościowym: faktyczne ogólnoświatowe partnerstwo i szybkie reagowanie”. Czas i miejsce: czwartek 15 października, godz. 13.00-14.00, Info Point External Cooperation, rue de la Loi 43, parter, Bruksela.  Informacje i rejestracja:    http://ec.europa.eu/europeaid/infopoint/conferences/2009/10-15_foodfacility_en.htm    Kontekst:  W następstwie rosnących cen żywności w krajach rozwijających się w grudniu 2008 r. utworzono instrument żywnościowy o budżecie 1 miliarda euro jako reakcję UE na sytuację w krajach rozwijających się.  W ogólnym planie wprowadzania tego instrumentu w życie znajduje się lista 50 krajów, które już są lub będą objęte pomocą przez kolejne trzy lata.  W kwietniu 2009 r. rozdysponowano już 707 milionów euro.  W duchu partnerstwa i skuteczności Komisja Europejska rozszerza i wspiera istniejące ramy dialogu politycznego, inwestycje w produkcję żywności oraz systemy bezpieczeństwa organizacji zrzeszających ekspertów ds. żywności.  Wsparcie płynie więc przez organizacje międzynarodowe i regionalne oraz rządy krajowe; jest również udzielane na drodze zaproszeń do składania wniosków na kwotę 200 mln euro (przewidzianych na koniec 2009 r.) na działania prowadzone przez podmioty niepubliczne, organy państw członkowskich i inne kwalifikujące się podmioty wykonawcze.   Więcej informacji na temat polityki i strategii WE w sprawie bezpieczeństwa żywnościowego można znaleźć na stronach internetowych:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
