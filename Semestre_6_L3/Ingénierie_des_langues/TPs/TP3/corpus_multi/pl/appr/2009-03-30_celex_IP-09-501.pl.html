IP/09/501
Bruksela, dnia 30 marca 2009Komisja z zadowoleniem przyjmuje
dzisiejszą decyzję Rady udzielającą politycznego wsparcia
dla pakietu dotyczącego jednolitej europejskiej przestrzeni powietrznejPo ubiegłotygodniowym przegłosowaniu
pakietu w Parlamencie Europejskim, ministrowie transportu potwierdzili dzisiaj,
że osiągnięto porozumienie na temat szeroko zakrojonego pakietu
lotniczego. Zostanie on oficjalnie przyjęty przez Radę w
nadchodzących tygodniach. Celem pakietu jest wzmocnienie
jednolitej europejskiej przestrzeni powietrznej, przekazanie
odpowiedzialności za bezpieczeństwo w całym procesie lotniczym
Europejskiej Agencji Bezpieczeństwa Lotniczego oraz stymulowanie
wprowadzania nowych technologii. Przyjęte w ramach pakietu środki
oznaczają bezpieczniejsze, bardziej ekologiczne i tańsze loty. Szacuje
się, że roczne oszczędności dla linii lotniczych
wyniosą ok. 4 mld euro. Jednocześnie dzięki centralnemu planowi
zarządzania ruchem lotniczym w Europie europejska branża produkcyjna
osiągnie czołową pozycję w dziedzinie innowacyjnych
technologii zarządzania ruchem lotniczym, co pozwoli na lepsze
działanie infrastruktury oraz przyczyni się do wzrostu przewagi
konkurencyjnej producentów na rynkach światowych.
Antonio Tajani, wiceprzewodniczący Komisji odpowiedzialny za transport,
powiedział: „Europie potrzebny jest system zarządzania ruchem
lotniczym zdolny do sprostania przewidywanemu wzrostowi ruchu lotniczego.
Podróżni oczekują usług wysokiej jakości. Przyjęte
w ramach pakietu środki oznaczają bezpieczniejsze, bardziej
ekologiczne i tańsze loty. Samolotom powinno się umożliwiać
przelot najkrótszą trasą, odpowiednio do coraz bardziej
rygorystycznych wymogów w zakresie ochrony środowiska. Po raz pierwszy
potrzeby użytkowników przestrzeni powietrznej stawiane są na
pierwszym miejscu. Pakiet został przedstawiony w idealnym momencie, jako
że sektor zmaga się z problemami spowodowanymi trwającym
kryzysem.” 
Pierwsza część pakietu wprowadza szereg ulepszeń do
obowiązujących przepisów dotyczących jednolitej europejskiej
przestrzeni powietrznej (zob. IP/01/1398), w tym wiążące cele
w zakresie przepustowości dla instytucji zapewniających
służby żeglugi powietrznej, funkcję zarządzania
siecią europejską w celu zapewnienia spójności pomiędzy
sieciami krajowymi, oraz konkretny termin, przed upływem którego
państwa członkowskie mają zwiększyć
przepustowość, w tym poprzez zastosowanie podejścia opartego na
zacieśnieniu współpracy i dalszej integracji instytucji
zapewniających służby żeglugi powietrznej, określanej
jako funkcjonalne bloki przestrzeni powietrznej.
Część techniczna koncentruje się na wprowadzeniu
najnowocześniejszych technologii. Celem programu SESAR, w którym
uczestniczą wszystkie zainteresowane strony z sektora lotnictwa, jest
opracowanie, zatwierdzenie i wdrożenie ogólnoeuropejskiego systemu
zarządzania ruchem lotniczym nowej generacji. 
Część dotycząca bezpieczeństwa przewiduje
zwiększenie zakresu odpowiedzialności Europejskiej Agencji
Bezpieczeństwa Lotniczego (EASA). Rezultatem tego będzie wprowadzenie
precyzyjnych, jednolitych i wiążących zasad dotyczących
działania portów lotniczych, zarządzania ruchem lotniczym i
służb żeglugi powietrznej, a także dokładnego nadzoru
nad ich wdrażaniem przez państwa członkowskie. W ramach swoich
nowych kompetencji EASA sprawuje ściślejszą kontrolę nad
bezpieczeństwem lotniczym w Europie oraz zapewnia stosowanie wspólnych
zasad bezpieczeństwa we wszystkich fazach lotu, począwszy od
płyty lotniska.
Zadaniem części dotyczącej przepustowości portów
lotniczych jest rozwiązanie problemu niedostatku pasów startowych
i urządzeń w portach lotniczych, który obecnie stwarza ryzyko
poważnego ograniczenia przepustowości. Inicjatywa zmierza do lepszego
skoordynowania przydziałów czasu na start i lądowanie
przyznawanych operatorom statków powietrznych ze środkami z zakresu
zarządzania ruchem lotniczym. Obejmuje ona także ustanowienie
obserwatorium przepustowości portów lotniczych w celu pełnego
zintegrowania portów w sieci lotniczej.
W nowym pakiecie kwestie ochrony środowiska stanowią
centralne zagadnienie jednolitej europejskiej przestrzeni powietrznej - oczekuje
się, że poprawa zarządzania ruchem lotniczym przyczyni się
do ograniczenia emisji gazów cieplarnianych, za które odpowiada
lotnictwo. Spodziewane są oszczędności rzędu do 10 proc. na
jeden lot, co oznacza redukcję emisji CO2 o 16 mln ton rocznie i
obniżenie rocznych kosztów dla użytkowników przestrzeni
powietrznej o 2,4 mld euro. Dzięki temu lotnictwo będzie mogło
sprostać wyzwaniom związanym z włączeniem do europejskiego
systemu handlu uprawnieniami do emisji.
Uwzględniając centralny czynnik ludzki w procesie świadczenia
służb żeglugi powietrznej instytucje europejskie
przyjęły oświadczenie dotyczące chęci
współpracy w zakresie zaangażowania personelu w realizację
pakietu lotniczego, co przyczyni się do przyjęcia wysokich
standardów kompetencji we wszystkich kategoriach personelu
zapewniającego bezpieczeństwo oraz do większego zaufania co do
mechanizmów zgłaszania incydentów.
Dalsze informacje dostępne są na stronie:	 http://ec.europa.eu/transport/air/index_en.htm
