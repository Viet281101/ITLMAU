IP/09/1563   Bruksela, 2 2 października 2009 r.  Komisja Europejska zaprasza do debaty na temat jednolitego rynku cyfrowego dla kreatywnych treści online  Komisja Europejska opublikowała dziś dokument zawierający spostrzeżenia na temat wyzwania, jakim jest stworzenie europejskiego jednolitego rynku cyfrowego dla kreatywnych treści, takich jak książki, muzyka, filmy lub gry wideo.  Jak wynika z badań Komisji prawdziwie jednolity rynek bez granic dla kreatywnych treści online pozwoliłby na czterokrotne zwiększenie dochodów detalicznych w sektorze kreatywnych treści, pod warunkiem podjęcia przez ten sektor i organy publiczne przejrzystych i przyjaznych dla konsumenta środków (zob.  IP/07/95  ). Cyfrowa dostępność treści jest zatem wielką szansą dla Europy, stawia nas też jednak przed szeregiem wyzwań. Przede wszystkim dystrybucja cyfrowa dóbr kultury i usług w zakresie kultury napotyka w dalszym ciągu na utrudnienia natury regulacyjnej i terytorialnej, które mogą stanowić przeszkodę dla kreatywności i innowacyjności. Ponadto rozpowszechnione na szeroką skalę nielegalne pobieranie treści może zagrozić prawidłowemu rozwojowi jednolitego rynku dla treści cyfrowych. Należy zatem w znacznie większym zakresie wspierać legalne oferty transgraniczne. W tej sytuacji dokument zawierający spostrzeżenia – opracowany wspólnie przez służby podległe komisarzom Reding i McCreevy – przedstawia zarys obecnych wyzwań, przed jakimi stoją trzy grupy zainteresowanych stron: właściciele praw autorskich, konsumenci i użytkownicy komercyjni, oraz zachęca wszystkich zainteresowanych do wzięcia udziału w szeroko zakrojonej debacie dotyczącej możliwych odpowiedzi Europy na te wyzwania. Uwagi można zgłaszać do dnia 5 stycznia 2010 r.  „Prawa autorskie i Internet to dwie potężne machiny napędzające kreatywność i innowacyjność z korzyścią dla wszystkich obywateli Europy.  Należy je połączyć w ramach nowego projektu na rzecz konkurencyjnego i efektywnego jednolitego rynku cyfrowego.  Taki jednolity rynek cyfrowy może powstać wyłącznie przy współudziale twórców treści oraz przedstawicieli generacji epoki cyfrowej, będących zainteresowanymi użytkownikami i innowacyjnymi konsumentami”, powiedziała Viviane Reding, komisarz UE ds. społeczeństwa informacyjnego i mediów.  „Moim priorytetem na najbliższe lata będzie opracowanie – we współpracy z innymi członkami Komisji – nieskomplikowanych i przyjaznych dla konsumenta ram prawnych zapewniających ponadgraniczną dostępność treści cyfrowych w UE, a jednocześnie gwarantujących solidną ochronę praw autorskich i należyte wynagrodzenie twórców.”   „Ochrona praw własności intelektualnej i przemysłowej (praw autorskich, patentów, znaków towarowych i wzorów przemysłowych) jest kluczowym elementem gospodarki opartej na wiedzy i ma zasadnicze znaczenie dla podniesienia konkurencyjności Europy.  Reforma w tej dziedzinie powinna opierać się na solidnych podstawach gospodarczych, nie zaś tylko na regulacjach prawnych, oraz koncentrować się na rozwiązaniach wspierających innowacje i konkretne inwestycje”, powiedział Charlie McCreevy, komisarz UE ds. rynku wewnętrznego.  Komisja Europejska opublikowała dziś dokument zawierający spostrzeżenia na temat europejskiego jednolitego rynku cyfrowego i otworzyła publiczne konsultacje , wzywając do zgłaszania pomysłów dotyczących ożywienia rynku dystrybucji kreatywnych treści online.  W dokumencie tym podkreślono znaczenie praw autorskich jako podstawy dla kreatywności w europejskim dziedzictwie kulturowym.  Komisja stwierdza, że stworzenie prawdziwego jednolitego rynku dla kreatywnych treści w Internecie wymaga specjalnych przepisów, przyjaznych dla konsumenta i sprzyjających konkurencji.  W tym celu Komisja wyznaczyła trzy obszary, w których konieczne jest podjęcie działań legislacyjnych:   Zagwarantowanie, że kreatywność jest należycie wynagradzana, zaś twórcy, właściciele praw autorskich i różnorodność kulturowa Europy mogą prosperować w cyfrowym świecie.   Zapewnienie konsumentom w każdym czasie i miejscu legalnego dostępu do szerokiego zakresu treści za pośrednictwem sieci cyfrowych oraz przejrzystych cen tego dostępu.    Wspieranie równych reguł gry dla nowych modeli działalności gospodarczej oraz innowacyjnych rozwiązań w zakresie dystrybucji treści cyfrowych w UE.     Sektor kultury i sektory kreatywne w Europie (obejmujące treści publikowane, takie jak książki, gazety i czasopisma, utwory muzyczne i nagrania dźwiękowe, filmy, wideo na żądanie i gry wideo) generują obroty w wysokości 650 mld euro rocznie i wnoszą 2,6 proc. unijnego PKB, dając zatrudnienie ponad 3 proc. europejskiej populacji czynnej zawodowo. Europejscy decydenci mają zatem obowiązek chronić prawa autorskie, zwłaszcza w rozwijającym się środowisku gospodarczym i technologicznym. W ramach bieżących dyskusji na temat priorytetowych kwestii Europejskiej agendy cyfrowej oraz w ramach wkładu do podobnych debat toczących się obecnie na szczeblu krajowym Komisja pragnie teraz skoncentrować się na praktycznych rozwiązaniach na rzecz rozwoju nowych modeli działalności gospodarczej oraz wspierania inicjatyw przemysłowych i innowacyjnych rozwiązań, a także na potencjalnej potrzebie harmonizacji, aktualizacji lub przeglądu obowiązujących przepisów dotyczących jednolitego rynku UE. Podstawowe informacje:  W wygłoszonym dnia 9 lipca przemówieniu komisarz Reding przedstawiła wizję ambitnej Europejskiej agendy cyfrowej (   SPEECH/09/336   ). By wnieść wkład w tę agendę w opublikowanym dziś dokumencie podsumowano wyniki dwóch konsultacji publicznych (zob.    IP/06/1071   i   IP/08/5   ), przeprowadzonych przez platformę ds. treści online (ang. Content Online Platform ) (sprawozdanie końcowe dostępne pod adresem   http://ec.europa.eu/avpolicy/docs/other_actions/col_platform_report.pdf   ) i podobne gremia zwołane przez Komisję (zob. sprawozdanie na temat możliwości i przeszkód w zakresie handlu online (ang. Report on Opportunities and barriers to online retailing ) przygotowane w ramach okrągłego stołu na temat handlu online (ang. Online Commerce Roundtable ),   IP/08/1338    i   http://ec.europa.eu/competition/sectors/media/online_commerce.html   ) oraz wspólne stanowisko uczestników okrągłego stołu z dnia 19 października 2009 r. dotyczące ogólnych zasad dystrybucji muzyki online,   IP/09/1548   ).  Przygotowany przez służby Komisji dokument zawierający spostrzeżenia pt. „Creative Content in a European Digital Single Market: Challenges for the Future” jest dostępny na stronie :    http://ec.europa.eu/avpolicy/other_actions/content_online/index_en.htm
