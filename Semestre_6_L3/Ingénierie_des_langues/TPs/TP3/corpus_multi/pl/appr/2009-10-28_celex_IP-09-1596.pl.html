IP/ 09/1596  Bruksela, 28 października 2009 r. Europejskie sieci coraz sprytniejsze i sprawniejsze w działaniu dzięki rozwiązaniom internetowym przyszłości: mniej korków na drogach, mniej zanieczyszczeń, lepsza opieka zdrowotna  Mniej zapchane drogi, lepsza i wydajniejsza sieć energetyczna, najnowocześniejsze technologie w służbie zdrowia w każdym domu – oto charakterystyczne przykłady cudów, jakie umożliwi przyszły Internet. Sieć przyszłości połączy rzeczy nieożywione – jak samochody i przenośne urządzenia – z interaktywną infrastrukturą (w rodzaju organizacji ruchu miejskiego), udostępniając w czasie rzeczywistym ogromne ilości danych służących poprawie procesów gospodarczych i zwiększeniu wydajności. Komisja Europejska zaprezentowała dziś strategię, dzięki której Unia ma zająć czołową pozycję w dziedzinie rozwoju inteligentnej infrastruktury opartej na łączności internetowej. Wzywa jednocześnie władze państw europejskich i przedstawicieli sektora technologii informacyjno-komunikacyjnych (TIK) do wykorzystania narastającej fali zapotrzebowania na innowacyjne rozwiązania oparte na Internecie w celu obdarzenia inteligencją obecnej infrastruktury (w dziedzinie ochrony zdrowia, sieci energetycznych oraz zarządzania komunikacją miejską). W tym celu Komisja zamierza uruchomić program partnerstwa łączącego władze publiczne z głównymi aktorami branży TIK, który w samych latach 2011-2013 uzyska łącznie sumę 300 mln euro (fundusze na przyszłe projekty, które ruszą już niebawem), niezależnie od dwustumilionowego rocznego budżetu przeznaczonego na wsparcie bieżących badań w sferze TIK i opracowywane w tym celu technologie internetowe.   „ Internet pomoże nam zmierzyć się z wyzwaniami, jakie niesie przyszłość – dając nam klucz do wydźwignięcia Europy z kryzysu. Oprogramowanie i technologie dostępne w trybie online poprawią transport miejski, ułatwiając życie większej części (niebawem już 70%) ludzkości. Powołaniem i szansą Internetu przyszłości jest pilna potrzeba udoskonalenia systemów zarządzających dystrybucją energii – co może mieć krytyczne znaczenie, zważywszy, że łączna konsumpcja energii elektrycznej ma się podwoić przed rokiem 2030.  Mając na uwadze starzenie się populacji UE, liczymy na udoskonalenie służby zdrowia i umożliwienie sprawowania zdalnej opieki nad pacjentami za pomocą Internetu.” – uważa unijna komisarz ds. społeczeństwa informacyjnego i mediów Viviane Reding. „Z tej szansy muszą skorzystać Europejczycy i europejski sektor TIK, których zadaniem jest opracowanie takich technologii i rozwiązań, które pozwolą na radykalne zwiększenie sprawności gospodarczej i społecznej codziennych czynności.”  Komisja Europejska wystąpiła dziś z projektem paneuropejskiej strategii innowacji internetowej zakładającej czynny udział administracji rządowych oraz przedstawicieli rozmaitych zainteresowanych branż w całej Europie. Celem strategii jest udoskonalenie infrastruktury o decydującym znaczeniu dla gospodarki i społeczeństwa przyszłości, umożliwiające jej przetwarzanie ogromnej ilości danych niezbędnych do jej codziennego funkcjonowania. Wielkość przesyłu danych rośnie już dziś w tempie 60% rocznie. Z czasem, w miarę jak Internet dostarczający coraz bardziej wyszukanych informacji ogarnie kolejne miliardy czujników i przenośne urządzenia funkcjonujące w trybie online, coraz bardziej wyraźna staje się konieczność wyposażenia infrastruktury w sztuczną inteligencję, która umożliwiałaby jej przetrawienie tak niewyobrażalnej masy danych, przypływających w czasie rzeczywistym. Przykładowo potworne korki na drogach, które kosztują Europę około 135 mld euro rocznie, mogą ulec zmniejszeniu o 20%, a towarzysząca im emisja spalin – o 15% za sprawą nowych technik internetowych w rodzaju czujników,   inteligentnych etykiet   – a niebawem także elementów systemu nawigacji satelitarnej Galileo (zob. ang. tekst:   IP/08/1979   ) . Ogłoszony plan ma uczynić Europę liderem badań i wdrożeń w sferze technologii internetowej przyszłości, która jest nieodzowna, jeśli myślimy o obdarzeniu inteligencją infrastruktury w tak istotnych dziedzinach związanych z życiem codziennym jak opieka medyczna, transport czy energia. Pozwoli on nie tylko umocnić konkurencyjność europejskiej branży technologii informacyjno-komunikacyjnych, ale również zagwarantować klientom europejskim, że jako pierwsi będą mogli skorzystać z dobrodziejstw nowych rozwiązań i usług.  Inteligentne sieci weszły już w fazę pilotażową w wybranych regionach i miastach europejskich. Chociażby władze Sztokholmu zainwestowały w   inteligentną organizację ruchu ulicznego   , która pozwala skrócić czas dojazdów, zwiększa udział komunikacji publicznej w ruchu, jednocześnie zmniejszając poziom emisji dwutlenku węgla. Za pomocą całej sieci czujników i ruchomych urządzeń można gromadzić i śledzić aktualne dane nieomal w czasie rzeczywistym, co jest nieodzowne dla udoskonalenia zarządzania systemami energetycznymi i transportowymi. Dane takie mogą następnie posłużyć do celów optymalizacji kompleksowych systemów komunikacji na terenie miast. Coraz szerzej stosowane urządzenia bezprzewodowe skorzystają na dywidendzie cyfrowej, (zajmując dodatkowe częstotliwości radiowe zwolnione przez odchodzącą telewizję analogową) (   IP/09/1595   ,   MEMO/09/482   ). Komisja zaapelowała dziś do rządów i do całej branży o ścisłą współpracę na rzecz skoncentrowania badań europejskich na najważniejszych technologiach internetowych i ich jak najszybszym wdrożeniu dla usprawnienia wielu powszednich czynności. Komisja zajmie się rozruchem specjalnego partnerstwa publiczno-prywatnego w drodze przetargu, który zostanie ogłoszony w roku 2010. Na ten cel przeznaczono łączny budżet na lata 2011-2013 sięgający 300 mln euro – przy założeniu równorzędnego zaangażowania finansowego ze strony zainteresowanego sektora.  Komisja finansuje już obecnie badania nad inteligencją sieci internetowej; o ich rozmachu świadczy suma 400 mln euro, na jaką opiewa łączny budżet ponad 90 projektów w ramach specjalnego   programu badawczego   , niezależnie od kolejnych 200 mln euro rocznie, jakie mają pochłonąć badania naukowe w latach 2011-2013. Z kolei projekt   SENSEI   zmierza do skomunikowania świata rzeczywistego ze światem wirtualnym, tworząc sieć ‘ inteligentnych’ miejsc – żeby na przykład przesyłać wiadomości tekstowe (popularne SMS) do wszystkich pasażerów używających wspólnych samochodów, podpowiadając im, którym autobusem mogą szybciej dojechać do celu. Szerszy kontekst  Ogłoszony dziś komunikat wpisuje się w kontekst przygotowań europejskiego planu na rzecz innowacji i badań, o jaki już w grudniu 2008 r. apelowała Rada Europejska. Jest on jednocześnie elementem odpowiedzi Komisji na zalecenia zespołu pod przewodnictwem Esko Aho, który nawołuje do znacznie śmielszych europejskich badań w dziedzinie technologii informacyjno-komunikacyjnych, nastawionych jednocześnie na komercyjne wykorzystanie już osiągniętych rezultatów (zob. dokument   IP/08/1288   albo dostępny wyłącznie w języku angielskim artykuł   MEMO/08/430   ). Komunikat Komisji opublikowany w całości w Internecie:    http://ec.europa.eu/information_society/activities/foi/library
