IP/09/1136    Bruksela, 14 lipca 2009 r.     Komisja aktualizuje czarną listę linii lotniczych podlegających zakazowi wykonywania przewozów w europejskiej przestrzeni powietrznej  Wczoraj w godzinach wieczornych Komisja Europejska po raz jedenasty aktualizowała wspólnotową listę linii lotniczych podlegających zakazowi wykonywania przewozów w Unii Europejskiej. Wykaz poszerzył się o przewoźników z dwóch kolejnych krajów. Przy aktualizowaniu listy uchylono zakaz dotyczący pięciu przewoźników z uwagi na zadowalające podniesienie przez nich standardów bezpieczeństwa.  „Musimy zachować czujność, bo nie stać nas na najmniejsze kompromisy, kiedy w grę wchodzi bezpieczeństwo lotnictwa; nasi obywatele mają prawo latać bezpiecznie po całym świecie” – podkreślił wiceprzewodniczący Komisji Antonio Tajani, dodając dobitnie: „nie pozwolimy, by różne linie lotnicze stosowały różne standardy w zależności od tego, czy obsługują lot w Europie czy na innych kontynentach – najwyższy czas, by społeczność międzynarodowa zweryfikowała swoją politykę bezpieczeństwa. Linie, które nie spełniają w pełni wymogów bezpieczeństwa, nie powinny być nigdzie dopuszczane do lotu. Nasza lista wydatnie poprawiła bezpieczeństwo europejskiego nieba. Powinniśmy teraz zbliżać się stopniowo do stworzenia międzynarodowej strategii w oparciu o współpracę łączącą kraje z całego świata.”   Nowa czarna lista zastępująca poprzednią jest już dostępna na stronach internetowych Komisji:  (   http://ec.europa.eu/transport/air-ban/   ) .  Oto dwa główne wnioski, jakie płyną z najnowszej aktualizacji wykazu: a) czarna lista jest dla przewoźników silną zachętą do likwidowania niedociągnięć w zakresie bezpieczeństwa; po pierwsze, zasłużenie na usunię cie z listy jest możliwe, o ile zainteresowane podmioty rzeczywiście przeprowadzą rzetelny plan działań naprawczych zmierzający do zapewnienia pełnej zgodności z obowiązującymi normami bezpieczeństwa; po drugie coraz wyraźniej widać, że idea wykazu wspólnotowego pełni raczej rolę prewencji, aniżeli kary, w kontekście gwarantowania bezpieczeństwa lotnictwa. Można cytować wiele przykładów skutecznego zapobiegania przez Wspólnotę potencjalnym zagrożeniom dla bezpieczeństwa na długo przed koniecznością odwołania się do drastycznego kroku, jakim jest nałożenie restrykcji.   Znacząca poprawa i osiągnięcia lotnictwa cywilnego w Indonezji na polu bezpieczeństwa są powszechnie uznawane. Od czasu nałożenia zakazu w lipcu 2007 r., czterech przewoźników – Garuda Indonesia , Airfast Indonesia , Mandala Airlines i Premiair – zasłużyło na usunięcie z czarnej listy, od kiedy odpowiednie urzędy gwarantują, że przestrzegają one międzynarodowych standardów bezpieczeństwa. Tajskie linie One Two Go zostały natomiast usunięte z czarnej listy, ponieważ tajski odpowiednik urzędu lotnictwa cywilnego zadecydował o uchyleniu wydanego im certyfikatu przewoźnika lotniczego.  Dostrzeżono również wysiłki organów nadzorujących lotnictwo cywilne w Angoli oraz angolskiego przewoźnika lotniczego TAAG Angola Airlines na rzecz stopniowego rozwiązywania wszelkich niedociągnięć w sferze bezpieczeństwa ruchu lotniczego. W tej perspektywie porozumienie o współpracy i pomocy zawarte pomiędzy organami lotnictwa cywilnego Angoli i Portugalii umożliwiły przewoźnikowi wznowienie połączeń do Portugalii, realizowanych jedynie za pomocą ściśle określonych samolotów i na szczególnie zaostrzonych warunkach.  W aktualnym wykazie podkreśla się również stały dialog pomiędzy Komisją a określonymi państwami dotyczący bezpieczeństwa działających w nich przewoźników lotniczych. W związku z tym po otrzymaniu dowodów potwierdzających poprawę w zakresie przestrzegania norm bezpieczeństwa, Komisja będzie uważnie monitorować i kontrolować działalność tych spośród rosyjskich przewoźników lotniczych, na których władze rosyjskie nałożyły ograniczenia przewozowe. Ponadto nowy wykaz uwzględnia działania podejmowane przez organy nadzorujące lotnictwo cywilne w Angoli, Gabonie, Indonezji i na Ukrainie, mające na celu bardziej skuteczne sprawowanie przez nie nadzoru, co z kolei przyniesie podniesienie poziomu bezpieczeństwa oraz zacieśnienie współpracy z Komisją w tym zakresie.  Braki w dziedzinie bezpieczeństwa wykryte w sferze nadzoru sprawowanego przez właściwe organy w Zambii i Kazachstanie doprowadziły do nałożenia zakazu działalności na wszystkich przewoźników z obu krajów, z wyjątkiem kazaskich linii Air Astana , których działalność przewozowa na trasach do Wspólnoty została zamrożona i obłożona ścisłymi ograniczeniami. Wszyscy wymienieni przewoźnicy ujęci w regularnie aktualizowanym wykazie nadal podlegają priorytetowym kontrolom na ziemi w portach lotniczych Wspólnoty w celu zapewnienia stałego przestrzegania przez nich odpowiednich norm bezpieczeństwa.  Aktualnie wspólnotowy wykaz wymienia dziewięciu indywidualnych przewoźników objętych całkowitym zakazem obsługi połączeń na terytorium Unii Europejskiej – są to: Air Koryo z Koreańskiej Republiki Ludowo-Demokratycznej (KRLD), Air West z Sudanu, Ariana Afghan Airlines z Afganistanu, Siem Reap Airways International z Królestwa Kambodży, Silverback Cargo Freighters z Republiki Rwandy oraz ukraińskie linie Motor Sich, Ukraine Cargo Airways, Ukrainian Mediterranean Airlines i Volare ; zakaz obejmuje ponadto wszystkie linie lotnicze (w sumie 246 przedsiębiorstw) z kolejnych 12 krajów: Angoli, Beninu, Demokratycznej Republiki Konga, Republiki Gwinei Równikowej, Gabonu (z wyjątkiem trzech przewoźników działających przy określonych zastrzeżeniach i ograniczeniach), Indonezji (z wyjątkiem czterech przewoźników usuniętych z czarnej listy), Kazachstanu (z wyjątkiem jednego przewoźnika działającego przy określonych zastrzeżeniach i ograniczeniach), Republiki Kirgiskiej, Liberii, Republiki Sierra Leone, Królestwa Suazi i Republiki Zambii. Działalność kolejnych siedmiu przewoźników podlega określonym ograniczeniom i zastrzeżeniom. Są to TAAG Angola Airlines, Air Astana z Kazachstanu , Gabon Airlines, Afrijet i SN2AG z Gabonu , Air Bangladesh i Air Service Comores . Kontrole bezpieczeństwa prowadzone przez Organizację Międzynarodowego Lotnictwa Cywilnego (ICAO) są fundamentem, stanowiącym jedno ze wspólnych kryteriów decyzji o zakazie działalności. Z tego też względu tak istotne znaczenie ma zacieśnianie współpracy z ICAO w tej materii. Sprawy te zajmowały poczesne miejsce w programie spotkania między wiceprzewodniczącym Antonio Tajanim a prezesem rady Międzynarodowej Organizacji Lotnictwa Cywilnego Roberto Kobeh Gonzálezem. Jeszcze w tym roku ukaże się sprawozdanie na temat funkcjonowania zasad, zawierające również sugestie kroków służących umocnieniu wymiaru międzynarodowego kwestii bezpieczeństwa.
