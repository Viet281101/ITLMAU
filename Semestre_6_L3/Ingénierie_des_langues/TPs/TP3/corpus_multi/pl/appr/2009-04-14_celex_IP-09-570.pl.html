IP/09/570
Bruksela, dnia 14 kwietnia 2009 r.Telekomunikacja: Komisja wszczyna
postępowanie przeciwko Wielkiej Brytanii w sprawie ochrony danych osobowych
i prywatnościKomisja wszczęła postępowanie w
sprawie uchybienia zobowiązaniom państwa członkowskiego przeciwko
Wielkiej Brytanii po serii skarg złożonych przez brytyjskich
użytkowników internetu i po dłuższej wymianie korespondencji
między Komisją a brytyjskimi władzami na temat stosowania przez
dostawców usług internetowych technologii reklamy
behawioralnej zwanej „Phorm”. Postępowanie
dotyczy problemów z wdrożeniem przez Wielka Brytanię unijnych
przepisów dotyczących prywatności i łączności
elektronicznej oraz ochrony danych osobowych, zgodnie z którymi
państwa członkowskie muszą zapewnić m.in. poufność
komunikacji poprzez zakaz przejmowania lub monitorowania danych bez zgody
użytkownika. Problemy te wyszły na światło dzienne podczas
postępowania wyjaśniającego Komisji związanego z
działaniami brytyjskich władz w odpowiedzi na skargi
użytkowników internetowych dotyczących technologii
Phorm.
„Technologie takie jak internetowa reklama behawioralna mogą
być użyteczne dla przedsiębiorców i konsumentów, ale
muszą być stosowane w sposób zgodny z przepisami UE. Przepisy te
mają na celu ochronę prywatności obywateli i muszą być
rygorystycznie przestrzegane we wszystkich państwach
członkowskich" powiedziała Viviane Reding, unijna komisarz
odpowiedzialna za telekomunikację. „Od pewnego czasu
obserwowaliśmy sprawę Phorm i stwierdziliśmy, że
sposób, w jaki Wielka Brytania wdraża część
przepisów UE dotyczących poufności komunikacji, stwarza pewne
problemy. Wzywam władze Wielkiej Brytanii do zmiany przepisów
krajowych i zapewnienia krajowym organom należytych uprawnień i
odpowiednich sankcji do dyspozycji w celu egzekwowania unijnego prawa w zakresie
poufności komunikacji. Działania te powinny umożliwić
Wielkiej Brytanii bardziej energiczne reagowanie na nowe wyzwania związane
z prywatnością i łącznością elektroniczną
oraz ochroną danych osobowych, takie jakie powstały w przypadku
technologii Phorm. Powinny one także uspokoić brytyjskich
konsumentów, że podczas korzystania z internetu zapewniona jest ich
prywatność i ochrona danych.”
Od kwietnia 2008 r. Komisja otrzymała wiele zapytań od obywateli
Wielkiej Brytanii i brytyjskich członków Parlamentu Europejskiego,
zaniepokojonych stosowaniem technologii reklamy behawioralnej zwanej "Phorm"
przez dostawców usług internetowych w Wielkiej Brytanii. Technologia
Phorm działa na zasadzie stałego analizowania stron odwiedzanych przez
internautów w celu określenia ich zainteresowań, po czym
wyświetla na przeglądanych stronach internetowych odpowiadające
tym zainteresowaniom reklamy. W kwietniu 2008 r. brytyjski operator BT
przyznał, że testował Phorm w 2006 i 2007 r., nie informując
o tym użytkowników objętych próbami. W okresie od
października do grudnia 2008 r. BT przeprowadził nowe próby tej
technologii, tym razem na zasadzie zaproszenia do udziału w teście. W
związku z testami przeprowadzanymi przez BT do brytyjskiego organu
zajmującego się ochroną danych Information
Commissioner’s Office (ICO) i policji wpłynęło wiele
skarg. 
Od lipca 2008 r. Komisja wystosowała szereg pism do władz Wielkiej
Brytanii z zapytaniami, jak w tym kraju wdrożone zostały odpowiednie
przepisy UE w kontekście sprawy Phorm. Po przeanalizowaniu otrzymanych
odpowiedzi Komisja obawia się, że w sposobie wdrażania przez
Wielką Brytanię przepisów UE gwarantujących
poufność komunikacji pojawiły się problemy strukturalne.
Zgodnie z prawem Wielkiej Brytanii, egzekwowanym przez brytyjską
policję, bezprawne przejęcie informacji jest przestępstwem.
Jednakże zakres tego przestępstwa ogranicza się jedynie do
„umyślnego" przejęcia. Ponadto, zgodnie z tym prawem,
przejęcie uznaje się za zgodne z prawem, gdy osoba przejmująca
informacje ma „uzasadnione podstawy, aby sądzić”, że
istniało przyzwolenie na takie przejęcie. Komisja wyraża
także zaniepokojenie faktem, że w Wielkiej Brytanii nie funkcjonuje
żaden niezależny ogólnokrajowy organ nadzorujący takie
przejęcia.  
Wielka Brytania ma dwa miesiące na ustosunkowanie się do pierwszego
etapu postępowania w sprawie uchybienia zobowiązaniom państwa
członkowskiego tj. do wysłanego dzisiaj wezwania do usunięcia
uchybienia. W przypadku braku odpowiedzi lub gdyby uwagi zgłoszone przez
Wielką Brytanię okazały się niezadowalające, Komisja
może podjąć decyzję o wystosowaniu uzasadnionej opinii
(stanowiącej drugi etap postępowania). W razie gdyby Wielka Brytania
nadal nie dopełniała swoich zobowiązań wobec prawa UE,
Komisja będzie zmuszona skierować sprawę do Europejskiego
Trybunału Sprawiedliwości.
Kontekst
Unijna dyrektywa o
prywatności i łączności elektronicznej stawia wymóg,
aby państwa członkowskie UE zapewniły poufność
komunikacji i związanych z nią danych o ruchu poprzez zakazanie
bezprawnego przejęcia lub nadzoru komunikatu bez zgody zainteresowanych
użytkowników (art. 5 ust. 1 dyrektywy
2002/58/WE). W dyrektywie UE w sprawie ochrony danych określono,
że zgoda użytkownika musi być „konkretna, świadoma i
dobrowolna” (art. 2 lit. h dyrektywy
95/46/WE). Ponadto art. 24 dyrektywy w sprawie ochrony danych stawia
wymóg, aby państwa członkowskie określiły odpowiednie
sankcje w przypadku naruszenia przepisów, a  art. 28 stanowi, że za
kontrolę stosowania tych przepisów odpowiedzialne powinny być
niezależne organy. Wspomniane przepisy dyrektywy w sprawie ochrony danych
mają także zastosowanie w obszarze poufności komunikacji.
Szczegółowy wykaz postępowań w sprawie naruszenia
przepisów telekomunikacyjnych znajduje się na stronie internetowej:http://ec.europa.eu/information_society/policy/ecomm/implementation_enforcement/infringement/
