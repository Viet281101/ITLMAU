IP/09/317
Bruksela, dnia 25 lutego 2009 r.Komisja rozmawia z pracodawcami i
związkami zawodowymi o możliwościach opanowania kryzysu
gospodarczego i zachowania miejsca pracyKomisja Europejska, kontynuując działania
zmierzające do wdrożenia europejskiego planu naprawy gospodarczej,
zorganizowała dziś specjalne spotkanie z przedstawicielami
związków zawodowych i pracodawców na poziomie UE.
Spotkanie to pokazało, że istnieje powszechne porozumienie co do tego,
iż rynek wewnętrzny i plan naprawy to właściwe punkty
wyjścia, aby poradzić sobie z kryzysem i zachować miejsca pracy w
Europie, a także, iż potrzebne są dalsze działania na
poziomie UE.
„Aby opanować kryzys gospodarczy i utrzymać obecny poziom
zatrudnienia trzeba współpracować”, powiedział
przewodniczący Barroso. Celem polityki Komisji jest ograniczenie
wpływu kryzysu na rzeczywistą gospodarkę i rzeczywiste
zatrudnienie, przygotowanie przedsiębiorstw i pracowników do
działań naprawczych i pomoc mieszkańcom Europy w znalezieniu
pracy, która zapewni im stabilizację. Wpływ kryzysu na
zatrudnienie nie podlega dyskusji. Aby poprawić sytuację
gospodarczą, ograniczyć spadek zatrudnienia i zamykanie
przedsiębiorstw oraz skierować Europę z powrotem na drogę
wzrostu gospodarczego i zatrudnienia potrzebujemy partnerstwa. Cieszę
się, że mam możliwość rozmawiania z partnerami
społecznymi o tym, jak kierować naszą pracą w najbardziej
skuteczny sposób i jak razem możemy osiągnąć
sukces.”
Na dzisiejszym spotkaniu Komisja i europejscy partnerzy społeczni
(Europejska Konfederacja Związków Zawodowych (ETUC), Konfederacja
Europejskiego Biznesu, Europejskie Centrum Przedsiębiorstw Publicznych
(CEEP) i Europejskie Stowarzyszenie Rzemiosła oraz Małych i
Średnich Przedsiębiorstw (UEAPME)) porozumieli się co do tego,
że istnieje potrzeba współpracy w celu ochrony i dalszego
rozwijania osiągnięć społecznych i gospodarczych UE oraz jej
rynku wewnętrznego jako źródeł dobrobytu, wzrostu i
zatrudnienia w Europie.
Europejscy partnerzy społeczni z zadowoleniem przyjęli także
jako punkt wyjścia europejski plan naprawy gospodarczej i wyrazili
gotowość do współpracy, aby zapewnić jego skuteczne
wdrożenie, oraz ambicje, aby przełożyć go na
działania.
Europejski plan naprawy gospodarczej zaproponowany przez Komisję i
przyjęty w grudniu przez Radę Europejską ustanawia liczne
środki, umożliwiające zachowanie dotychczasowych i stworzenie
nowych miejsc pracy oraz zmaksymalizowanie zdolności gospodarki
europejskiej do przetrwania recesji.
Wiele z kluczowych elementów planu naprawy będzie miało
bezpośredni wpływ na pracowników. Obejmują one szkolenia
umożliwiające pracownikom zachowanie pracy oraz pomoc w znalezieniu
nowego zatrudnienia. Fundusze UE udostępniane są poprzez Europejski
Fundusz Społeczny oraz Europejski Fundusz Dostosowania do Globalizacji;
dostępne są również nowe źródła finansowania
dla małych i średnich przedsiębiorstw.
Rozmowy z przedstawicielami partnerów społecznych
koncentrowały się na ich propozycjach środków
zwiększających wzrost gospodarczy i zatrudnienie, środków
dotyczących elastycznego rynku pracy i bezpieczeństwa socjalnego,
wspierania przedsiębiorstw i pracowników w czasie recesji,
zachęcania do inwestycji i utrzymania siły nabywczej i popytu na
obecnym poziomie, poszanowania swobodnego przepływu pracowników i
umów zbiorowych, a także środków gwarantujących
zachowanie rynku jednolitego. Ich opinie zostaną uwzględnione w
materiałach Komisji na nieformalnym spotkaniu szefów państw i
rządów w dniu 1 marca, podczas wiosennego posiedzenia Rady
Europejskiej oraz podczas szczytu ds. zatrudnienia, który odbędzie
się w maju. Komisja oraz partnerzy społeczni zgodzili się na
ścisłą współpracę, aby znaleźć sposoby
gwarantujące, że pracodawcy i związki zawodowe z całej Unii
Europejskiej przyczyniają się do skutecznego ożywienia
europejskiej gospodarki.
Przedstawiciele partnerów społecznych, którzy uczestniczyli w
spotkaniu: Konfederacja Europejskiego Biznesu –  Ernest-Antoine
Seillière, przewodniczący; CEEP –  Carl Cederschiöld,
przewodniczący; ETUC –  John Monks, sekretarz generalny; UEAPME
–  Georg Toifl, przewodniczący.
