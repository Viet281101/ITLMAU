IP/09/ 1666  Bruksela, dnia 3 listopada 2009 r. Przeciwdziałanie praktykom monopolistycznym: Komisja rozpoczyna konsultacje w sprawie projektu wskazówek dotyczących systemu polecenia zapłaty (SDD) w ramach jednolitego obszaru płatności w euro (SEPA)  Komisja Europejska zaprosiła zainteresowane podmioty do zgłaszania uwag w sprawie dokumentu roboczego Komisji zwierającego dalsze wskazówki dla uczestników systemu polecenia zapłaty w ramach obszaru SEPA, zwanego w skrócie SDD. Komisji zależy na zapewnieniu zgodności zbiorowych uzgodnień w sprawie finansowania z regułami konkurencji zapisanymi w Traktacie WE. System SDD wprowadzony przez Europejską Radę ds. Płatności w dniu 2 listopada 2009 r. umożliwia konsumentom i przedsiębiorcom korzystanie z systemu transgranicznych poleceń zapłaty obejmującego całą Europę. Dokument roboczy stanowi uzupełnienie wskazówek dotyczących reguł konkurencji zawartych w rozporządzeniu Rady i Parlamentu Europejskiego nr 924/2009 w sprawie płatności transgranicznych (zob.   IP/09/637   ) oraz we wspólnym komunikacie prasowym oraz oświadczeniach Komisji i Europejskiego Banku Centralnego z września 2008 r. i marca 2009 r. (zob.   IP/08/1290   oraz   IP/09/468   ). Uwagi można składać do 14 grudnia bieżącego roku. Konsultacje publiczne świadczą o zaangażowaniu Komisji w bliski dialog ze wszystkimi zainteresowanymi podmiotami.  Po zakończeniu konsultacji Komisja może podjąć decyzję o przyjęciu ostatecznych wskazówek.  Komisarz ds. konkurencji Neelie Kroes oświadczyła: „Dzisiaj wszystkie zainteresowane podmioty zyskują pewność, że SDD zostanie przygotowany w taki sposób, który zadecyduje o jego powodzeniu. Obszar SEPA powinien przynieść realne korzyści europejskim obywatelom i przedsiębiorcom. Niezwykle istotne jest jednak, by był on zgodny z regułami konkurencji, tak by klienci banków mogli w pełni korzystać z jego zalet, nie odczuwając żadnych niedogodności. Komisja czeka na wszelkiego rodzaju uwagi od zainteresowanych podmiotów, by na ich podstawie dopracować swoją analizę”.  W swoim dokumencie roboczym Komisja skoncentrowała się na zasadach ogólnych dotyczących uzgodnień w sprawie wielostronnej opłaty interchange (MIF) za transakcję w przypadku, gdy danej transakcji nie można odpowiednio zrealizować (np. z powodu braku wystarczających środków na rachunku zleceniodawcy lub nieprawidłowego numeru rachunku – tzw. transakcje R) oraz innych uzgodnień w sprawie płatności. Uwagi zainteresowanych podmiotów pozwolą Komisji przeprowadzić bardziej szczegółową analizę takich kwestii, jak:   ewentualne zbiorowe mechanizmy finansowania w świetle sytuacji na poszczególnych rynkach krajowych;   prawdopodobny wpływ ogólnych zasad planowanych przez Komisję na istniejące systemy oraz   korzyści cenowe i jakościowe wynikające z korzystania z SDD w porównaniu z obecnymi krajowymi systemami poleceń zapłaty.   Z dokumentu roboczego wynika przede wszystkim, że obecnie Komisja wstępnie jest zdania, że zbiorowe ustalenie wysokości opłaty MIF za transakcję nie byłoby zgodne z art. 81.  Mogą jednak istnieć różne korzyści związane z efektywnością, które uzasadniałyby zbiorowe ustalanie opłat wielostronnych za transakcje R, gdyby dokonywano tego zgodnie z odpowiednimi zasadami. Gdyby takie korzyści zostały odpowiednio uzasadnione, Komisja mogłaby uznać stosowanie systemu zbiorowego do transakcji R za zgodne z art. 81. Informacje dodatkowe    SEPA   Jednolity obszar płatności w euro jest inicjatywą europejskiego sektora bankowego, wspieraną przez Komisję i Europejski Bank Centralny. Zakłada on stworzenie zintegrowanego obszaru płatności w euro, dzięki któremu dokonywanie płatności transgranicznych byłoby tak łatwe i sprawne, jak płatności krajowych.  SEPA obejmuje przelewy, karty płatnicze oraz polecenia zapłaty. W ramach nowego SDD klienci banków i inne podmioty świadczące usługi płatnicze będą mogli po raz pierwszy zlecać polecenia zapłaty na dobro lub w ciężar rachunków bankowych w dowolnym spośród 32 europejskich krajów uczestniczących w SEPA (kraje UE, Norwegia, Szwajcaria, Islandia, Liechtenstein oraz Monako) celem regulowania powtarzalnych rachunków takich jak czynsz, raty kredytów hipotecznych, rachunki za energię i telefon czy opłaty za prenumeratę czasopism. SDD można także wykorzystywać do płatności krajowych, a z czasem wszystkie polecenia zapłaty w euro zostaną przeniesione do nowego systemu SDD.  Ponieważ SEPA wiąże się z porozumieniami pomiędzy (potencjalnymi) konkurentami, zbiorowe uzgodnienia w sprawie finansowania dotyczące SDD muszą być zgodne z regułami konkurencji zapisanymi w Traktacie WE. W tym względzie   rozporządzenie 924/2009   w sprawie płatności transgranicznych we Wspólnocie gwarantuje okres przejściowy w stosunku do zbiorowych międzybankowych mechanizmów pobierania opłat za transakcję do 31 października 2012 r. (zob.   IP/09/637   ). Pewność prawna oraz jasność, jaką zapewnia rozporządzenia 924/2009 w okresie przejściowym, powinny ułatwić wprowadzenie nowego systemu SDD i przejście na ten system przez banki. Jeśli chodzi o długoterminowe uzgodnienia w spawie finansowania, Komisja oraz EBC w swoim wspólnym oświadczeniu z 24 marca 2009 r. wyraźnie powiedziały, że „ogólna wielostronna opłata interchange (MIF) za transakcję polecenia zapłaty nie wydaje się uzasadniona z punktu widzenia efektywności ani w przypadku transakcji krajowych, ani transgranicznych i związku z tym wydaje się, że nie jest zgodna z przepisami w zakresie przeciwdziałania praktykom monopolistycznym” (zob.   IP/09/468   ). Dostęp do pełnego tekstu dokumentu roboczego Komisji można uzyskać, klikając na poniższy link:    http://ec.europa.eu/competition/sectors/financial_services/SEPA_working_document.pdf    Termin zgłaszania uwag upływa 14 grudnia 2009 r. z końcem dnia roboczego. Szczegółowe informacje na temat SEPA znajdują się pod adresem:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
