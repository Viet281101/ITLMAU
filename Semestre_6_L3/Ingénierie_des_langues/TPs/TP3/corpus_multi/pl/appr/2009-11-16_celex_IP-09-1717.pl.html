IP/09/ 1717  Bruksela, dnia 16 listopada 2009 r. Forum Zarządzania Internetem: Komisja z zadowoleniem przyjmuje podjęcie ważnego kroku w kierunku stworzenia Internetu o prawdziwie ogólnoświatowym zasięgu W dniu dzisiejszym podczas obrad Forum Zarządzania Internetem w Sharm El Sheikh w Egipcie Komisja z zadowoleniem przyjęła decyzję o wprowadzeniu międzynarodowych nazw domen na najwyższym poziomie nazewnictwa stron internetowych. Działanie to stanowi ważny krok w kierunku stworzenia Internetu o prawdziwie ogólnoświatowym (i lokalnym) zasięgu. Do tej pory nazwy domen internetowych składały się w całości lub w części z liter od „a” do „z” pochodzących z alfabetu łacińskiego. ICANN (Internetowa Korporacja ds. Nadawania Nazw i Numerów), która zarządza głównym rejestrem internetowym, podała do wiadomości, że w dniu dzisiejszym uruchomiona zostanie przyspieszona procedura umożliwiająca użycie w nazwach krajowych domen najwyższego poziomu znaków pochodzących z alfabetów innych niż łaciński. Oznacza to, że Europejczycy, zwłaszcza w Grecji, w Bułgarii i na Cyprze, będą mięć dostęp do nazw domen w ich własnych alfabetach. Viviane Reding, unijna komisarz ds. telekomunikacji i Internetu, z zadowoleniem przyjęła tę ważną, wielojęzyczną inicjatywę. Zaapelowała również o przedłużenie mandatu Forum Zarządzania Internetem, będącego wyjątkową platformą dla wielostronnego dialogu prowadzonego przez przedstawicieli globalnej społeczności internetowej.  „Świat Internetu powinien odzwierciedlać wielokulturową i wielojęzyczną rzeczywistość dnia codziennego. Dlatego też Internet powinien być dostępny nie tylko w języku angielskim, lecz również arabskim, bułgarskim, greckim, farsi, hindi i chińskim. Bardzo się cieszę, że ICANN podjęła działania na rzecz wprowadzenia w nazwach domen znaków z różnych alfabetów. Komisja zabiegała o to już od kilku lat,” powiedziała komisarz Reding. „W Europie mamy już zaawansowane plany wprowadzenia przed końcem roku na domenie „.eu” nazw zawierających litery pochodzące z alfabetu greckiego i z cyrylicy. Dokładamy również starań, by jak najszybciej udostępnić na najwyższym poziomie wersje domeny „.eu” w tych alfabetach.” Podjęta przez ICANN decyzja umożliwi użytkownikom Internetu rejestrację i użytkowanie całych nazw domen (takich jak np. europa.eu) przy użyciu znaków niepochodzących z angielskiego alfabetu („a”–„z” i 0–9). Nazwy domen internetowych w alfabetach innych niż łaciński (np. arabski, chiński, lub cyrylica) wykorzystuje się już w adresach internetowych drugiego poziomu (np. „europa” w europa.eu), ale jak dotąd użycie pełnych międzynarodowych nazw nie było możliwe. Zapowiedź ICANN, zgodnie z którą będzie ona przyjmować wnioski o rejestrację krajowych domen najwyższego poziomu (takich jak „.bg” lub „.eu”) w lokalnych alfabetach, oznacza, że potencjalnie miliony użytkowników Internetu na całym świecie będą mogły korzystać z sieci we własnym języku.  W czerwcu 2009 r. Komisja Europejska zmieniła przepisy dotyczące nazewnictwa domen internetowych, by umożliwić użycie znaków pochodzących ze wszystkich 23 języków urzędowych UE (   IP/09/1044)   . Od 10 grudnia 2009 r. zmiana ta umożliwi rejestrację nazw na domenie „.eu” przy użyciu takich znaków jak „à”, „ą”, „ä”, „ψ” lub „д”. Przedsiębiorstwa i obywatele UE będą mogli rejestrować nazwy domen w alfabetach innych niż łaciński, co jest niezwykle ważne dla języków takich jak grecki i bułgarski. Ponadto użytkownicy hiszpańskiego i baskijskiego będą mogli zarejestrować nazwy z literą „ñ”, zaś użytkownicy posługujący się francuskim, portugalskim i katalońskim będą mogli użyć litery „ç”. UE wprowadzi również jak najszybciej międzynarodowe nazwy domen na własnej domenie najwyższego poziomu „.eu”. Na domenie „.eu” zarejestrowano już 3 mln nazw domen w częściej występującym alfabecie łacińskim (   IP/09/536   ). UE apeluje o przedłużenie mandatu Forum Zarządzania Internetem Forum Zarządzania Internetem narodziło się podczas obrad Światowego Szczytu Społeczeństwa Informacyjnego w latach 2003–2005 jako wspólna, ogólnoświatowa i wielostronna platforma, w ramach której administracje rządowe, sektor prywatny i przedstawiciele społeczeństwa obywatelskiego mają możliwość spotykania się i omawiania najważniejszych kwestii związanych z zarządzaniem Internetem. Forum ma charakter neutralny i niewiążący, a jego działania nie powielają działań podejmowanych przez inne gremia. Pierwsze Forum Zarządzania Internetem odbyło się w Atenach w 2006 r., a kolejne miały miejsce w Rio de Janeiro (2007) i w Hajdarabadzie (2008). Czwarte posiedzenie odbywa się obecnie w Sharm El Sheikh w Egipcie. Zgodnie z pierwotnym zamierzeniem Forum powołano na okres pięciu lat, który dobiegnie końca podczas przyszłorocznego posiedzenia w Wilnie. Zanim to nastąpi państwa członkowskie Organizacji Narodów Zjednoczonych przeanalizują jednak możliwość przedłużenia tego okresu. „Przed następnym posiedzeniem odbędą się rozmowy na temat tego, czy Forum Zarządzania Internetem powinno kontynuować działalność po roku 2010. Dla mnie odpowiedź jest oczywista: Tak, powinno,” powiedziała unijna komisarz Viviane Reding. Kontekst Nazwy i adresy domen są niezbędne, by dane internetowe trafiały do swego miejsca przeznaczenia. Organizacją odpowiedzialną za określanie strategii dotyczących koordynacji Systemu Nazw Domen (ang. Domain Name System, DNS) w skali światowej jest ICANN, prywatna korporacja amerykańska o charakterze niekomercyjnym z siedzibą w Kalifornii. Od czasu jej utworzenia w 1998 r. ICANN działa w oparciu o protokoły ustaleń podpisywane przez rząd USA, które określają jej cele w odniesieniu do Systemu Nazw Domen. Ostatni protokół ustaleń wygasł z dniem 30 września 2009 r. W jego miejsce wprowadzono wspólne „zatwierdzenie zobowiązań” rządu USA i ICANN.  W czerwcu 2009 r. Komisja zaapelowała do ICANN o poprawę rozliczalności i stwierdziła, że w zarządzaniu ICANN powinny mieć większy udział podmioty spoza USA (   IP/09/951   ). W USA ogłoszono więc pod koniec września reformę ICANN. Komisja w zasadzie z zadowoleniem przyjęła nowe ustalenie (   IP/09/1397   ). ICANN, która od pewnego czasu prowadzi prace nad międzynarodowymi nazwami domen najwyższego poziomu, ogłosiła, że w dniu 16 listopada 2009 r. wprowadzi w ramach przyspieszonej procedury krajowe domeny najwyższego poziomu w formie międzynarodowej. Informacje na temat europejskiej domeny internetowej „.eu”:    http://ec.europa.eu/information_society/policy/doteu/ Informacje na temat zarządzania Internetem:    http://ec.europa.eu/information_society/policy/internet_gov/index_en.htm     Strona internetowa Forum Zarządzania Internetem:   http://www.intgovforum.org      SPEECH/09/531
