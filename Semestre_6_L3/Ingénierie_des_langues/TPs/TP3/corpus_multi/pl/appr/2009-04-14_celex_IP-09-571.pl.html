IP/09/571
Bruksela, 14 kwietnia 2009 r.W dobie cywilizacji cyfrowej nie wolno
zapominać o ochronie fundamentalnej prywatności obywateli –
apeluje komisarz Viviane RedingW krótkim wystąpieniu
ogłoszonym w formie krótkiego filmu wideo na stronie
internetowej unijna komisarz ds. społeczeństwa informacyjnego i
mediów Viviane Reding opowiada się za prawem każdego Europejczyka
do kontroli nad wykorzystywaniem jego danych osobowych, zapowiadając
jednocześnie, że Komisja nie zawaha się podjąć
odpowiednich kroków w stosunku do państw członkowskich,
które nie zadbają o poszanowanie tego prawa w kontekście takich
nowych technik jak: reklama behawioralna, mikroprocesorowe identyfikatory
radiowe (ang. RFID chips) czy internetowe portale
społecznościowe. 
„Musimy zagwarantować każdemu Europejczykowi prawo do
ochrony przed przetwarzaniem jego danych osobowych bez jego wiedzy”
– stwierdza komisarz UE ds. społeczeństwa informacyjnego i
mediów Viviane Reding, wymieniając szereg dziedzin, w których
Komisja gotowa jest stanąć w obronie naszych praw w obliczu
postępu technicznego, coraz bardziej usprawniającego używanie, a
zatem i nadużywanie prywatnych danych obywateli. Komisarz ostrzega: Unia
nie cofnie się przed podjęciem odpowiednich kroków, gdyby
któreś z państw członkowskich nie dopełniało
swoich obowiązków w zakresie wdrażania wspólnotowych
przepisów o ochronie prywatności i poufności oraz o
konieczności uzyskania zainteresowanych osób na przetwarzanie ich
danych osobowych.
„Reguły w sferze ochrony prywatności w Europie są
nadzwyczaj przejrzyste: przetwarzanie pewnych danych wymaga uprzedniej zgody
osób, których one dotyczą. Nie możemy uchylić
tej fundamentalnej zasady ani dopuścić do ciągłego
śledzenia, kontrolowania i zapisywania całej komunikacji
elektronicznej, w której bierzemy udział, pod pozorem
»ściślej ukierunkowanych« reklam! Gdy tylko
jakieś państwo UE uchybi swoim obowiązkom w tej dziedzinie, nie
zawaham się podjąć stosownych kroków” – obiecuje
komisarz Reding w tym samym wystąpieniu wideo. 
Ostrzegając przed konsekwencjami wchodzącej do użycia
technologii identyfikacji radiowej za pomocą mikroprocesorowych
identyfikatorów radiowych zintegrowanych z kupowanymi produktami,
przekazujących zawarte w nich dane na odległość (ang.
Radio Frequency IDentification – RFID), Viviane Reding
podkreśla, że są one w pełni użyteczne tylko pod
warunkiem, że „to konsument się nimi posługuje, a nie
odwrotnie. Nie ma mowy, aby jakiekolwiek produkty kupowane przez
europejskiego konsumenta były wyposażone w taki identyfikator bez
wiedzy i pełnej świadomości ich posiadacza, który musi
mieć możliwość w dowolnej chwili go usunąć lub
wyłączyć.” 
Komisarz Reding apeluje również do operatorów portali
społecznościowych o zaostrzenie rygorów w sferze ochrony
prywatności w sieci: „Jestem przekonana, że prawo do
prywatności powinno być priorytetem najwyższej rangi tak dla
operatorów portali społecznościowych, jak i dla ich
członków. Bez wątpienia przynajmniej profile
zakładane przez nieletnich muszą być z założenia
poufne, a ich dane niedostępne za pomocą wyszukiwarek
internetowych. Komisja Europejska wzywała już portale
społecznościowe do zaostrzenia zasad ostrożności w
obchodzeniu się z profilami niepełnoletnich użytkowników w
drodze samoregulacji. W razie potrzeby chętnie wystąpię z
inicjatywą wprowadzenia dalszych regulacji prawnych w tej
sferze.”
Szerszy kontekst
Unijna
dyrektywa o prywatności i łączności elektronicznej
stanowi, że państwa członkowskie UE stoją na straży
poufności komunikacji, zakazując w szczególności jej
bezprawnego przechwytywania i nadzorowania bez zgody zainteresowanych
użytkowników (zob. art. 5 ust. 1 dyrektywy 2002/58/WE).
Z kolei dyrektywa o ochronie danych osobowych nakazuje uzyskanie dobrowolnie
wyrażonej konkretnej zgody na przetwarzanie danych osobowych od
poinformowanej o tym z wyprzedzeniem osoby, której dotyczą te dane
(zob. art. 2 lit. h) dyrektywy
95/46/WE). 
W
lutym br. Komisja doprowadziła do porozumienia,
w którym siedemnastu wiodących operatorów portali
społecznościowych zobowiązało się do podniesienia
poziomu ochrony prywatności gwarantowanej na portalach
społeczności internetowych (IP/09/232),
w szczególności w odniesieniu do osób nieletnich. Sygnatariusze
porozumienia uznali własną odpowiedzialność w sferze
bezpieczeństwa dzieci i podjęli się wspomagania i zachęcania
użytkowników do zachowania większej ostrożności w
odniesieniu do danych osobowych i ochrony prywatności. Jeszcze w kwietniu
br. operatorzy poinformują Komisję o przyjętych strategiach w
zakresie bezpieczeństwa, a także o programach wprowadzenia w
życie istotnych punktów porozumienia.
Wypowiedź komisarz Viviane Reding w języku angielskim jest
dostępna w postaci materiału filmowego:
http://ec.europa.eu/commission_barroso/reding/video/index_en.htm
