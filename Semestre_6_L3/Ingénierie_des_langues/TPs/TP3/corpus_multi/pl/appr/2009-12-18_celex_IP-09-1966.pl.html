IP/09/ 1966  Bruksela, dnia 18 grudnia 2009 r. Wchodzą w życie nowe przepisy dotyczące telekomunikacji  Nowe przepisy unijne dotyczące telekomunikacji oficjalnie będą obowiązywać od jutra w związku z ich publikacją w Dzienniku Urzędowym Unii Europejskiej. Przepisy, na które składają się dyrektywa w sprawie lepszego stanowienia prawa oraz dyrektywa o prawach obywateli, muszą zostać transponowane do prawa krajowego 27 państw członkowskich UE do czerwca 2011 r. Nowe rozporządzenie ustanawiające europejski urząd ds. telekomunikacji o nazwie „Europejski Urząd ds. Rynku Łączności Elektronicznej (BEREC)” jest bezpośrednio stosowane i wejdzie w życie w ciągu 20 dni. BEREC będzie organem zapewniającym jednolite regulacje w całej Europie wzmacniając jednolity rynek telekomunikacyjny. Ten ostatni etap w unijnym procesie legislacyjnym jest następstwem ostatecznego porozumienia, jakie w listopadzie zawarły Parlament Europejski i Rada   (IP/09/1812   ) .  „Ustanowienie nowego europejskiego urzędu ds. telekomunikacji BEREC jest wyraźnym potwierdzeniem naszego zaangażowania, aby europejscy operatorzy telekomunikacyjni i konsumenci nie musieli już dłużej odczuwać istnienia granic państwowych, jeśli chodzi o dostęp do sieci i świadczenie usług telekomunikacyjnych” powiedziała Viviane Reding, unijna komisarz odpowiedzialna za telekomunikację. „Od wiosny 2010 r. BEREC będzie pomagał krajowym regulatorom rynku telekomunikacyjnego i Komisji Europejskiej w celu zapewnienia świadczenia usług telekomunikacyjnych na jednakowych i konkurencyjnych warunkach w całej UE. Obecnie, po opublikowaniu w Dzienniku Urzędowym dyrektyw reformujących sektor, proszę państwa członkowskie o rozpoczęcie prac nad sprawną transpozycją przepisów do prawa krajowego. Szybka i prawidłowa transpozycja będzie miała zasadnicze znaczenie dla osiągnięcia pewności prawnej, zwiększenia konkurencyjności i stymulowania inwestycji na rozwijającym się europejskim rynku telekomunikacyjnym.”  Nowy europejski urząd ds. telekomunikacji BEREC tworzą szefowie 27 krajowych regulatorów rynku telekomunikacyjnego.  Decyzje będą zasadniczo podejmowane większością dwóch trzecich głosów, a w przypadku opinii wydawanych przez BEREC w kontekście analiz przeprowadzanych przez Komisję co do środków, jakie zostały jej notyfikowane przez krajowych regulatorów, zwykłą większością (zob.   MEMO/09/539   ). Decyzje BEREC będą przygotowywane z pomocą niezależnych ekspertów.  BEREC będzie sprawował funkcje doradcze, wspierające i uzupełniające w stosunku do prac krajowych regulatorów rynku telekomunikacyjnego, zwłaszcza związanych z decyzjami regulacyjnymi o zakresie transgranicznym.  W wyniku reformy unijnego rynku telekomunikacyjnego 500 milionów obywateli UE będzie miało większe możliwości wyboru wynikające ze wzrostu konkurencyjności oraz skorzysta z większego zasięgu szybszych szerokopasmowych sieci internetowych w całej Europie i umocnienia prawa do prywatności podczas korzystania z usług telekomunikacyjnych.  Jeśli chodzi o widmo radiowe, obecnie w gestii państw członkowskich pozostaje dostosowanie ich systemów rozdziału i licencjonowania do nowych przepisów, tak aby użytkownikom widma zapewnić większą elastyczność.  Komisja przygotuje wniosek dotyczący pierwszego programu w zakresie polityki dotyczącej widma radiowego, który stanowić będzie innowacyjny pakiet reform, a także w zakresie stworzenia strategicznych ram rozwoju spójnej polityki unijnej dotyczącej widma radiowego.  W dniu dzisiejszym opublikowano także decyzję Komisji zmieniającą status zespołu ds. polityki widma radiowego, aby w pełni umożliwić mu sprawowanie funkcji doradczych w pracach przygotowawczych związanych z projektem programów dotyczących widma radiowego dla Komisji.  Komunikat   MEMO/09/568   oferuje przegląd 12 najważniejszych reform nowego unijnego pakietu telekomunikacyjnego. Dalsze kroki:   ustanowienie Europejskiego Urzędu ds. Rynku Łączności Elektronicznej, BEREC (wiosną 2010 r.) – decyzja dotyczące ostatecznej siedziby BEREC wymagać będzie porozumienia rządów wszystkich 27 państw członkowskich;   Transpozycja pakietu reformującego rynek telekomunikacyjny do prawa krajowego w 27 państwach członkowskich UE (do czerwca 2011 r.).   Dodatkowe informacje: Tekst uzgodnionego pakietu reform:    http://ec.europa.eu/information_society/policy/ecomm/tomorrow/index_en.htm            MEMO/09/568          Decyzja Komisji zmieniająca status zespołu ds. polityki widma radiowego:    http://ec.europa.eu/information_society/policy/ecomm/radio_spectrum/documents/legislation/index_en.htm
