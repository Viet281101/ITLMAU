IP/09/ 1833   Bruksela, dnia 2 7 listopada 2009 r.   Inicjatywa w zakresie leków innowacyjnych: Komisja i sektor farmaceutyczny ogłaszają drugie zaproszenie do składania wniosków dotyczących badań na rzecz skuteczniejszych metod opracowywania leków W dniu dzisiejszym inicjatywa w zakresie leków innowacyjnych (ILI) oficjalnie ogłosiła drugie zaproszenie do składania wniosków. To publiczno-prywatne partnerstwo między Komisją Europejską i Europejską Federacją Przemysłu Farmaceutycznego (ang. European Federation of Pharmaceutical Industries and Associations, EFPIA) zaprasza konsorcja badawcze do składania wniosków dotyczących 9 tematów naukowych. Celem zaproszenia jest przyspieszenie procesu powstawania i opracowywania nowych leków przeciwnowotworowych, przeciwzapalnych i przeciwzakaźnych. W ramach ILI finansowane będą również projekty mające na celu poprawę w zakresie wymiany informacji między sektorem farmaceutycznym i środowiskiem naukowym, co stanowi istotny aspekt w kontekście zarządzania wiedzą. Oczekuje się, że wkład rzeczowy ze strony przedsiębiorstw będących członkami EFPIA będzie co najmniej taki sam, jak wkład Komisji, który wynosi w ramach drugiego zaproszenia do składania wniosków 76,8 mln euro.   Dr Michel Goldman, dyrektor wykonawczy ILI, powiedział: „Obecne drugie zaproszenie do składania wniosków przyczyni się do stworzenia w ramach ILI potencjału służącego wspieraniu takich innowacji, jakich potrzebujemy, oraz do usunięcia wąskich gardeł w procesie opracowywania nowych produktów leczniczych.”   Komisarz UE ds. nauki i badań naukowych, Janez Potočnik, dodał: „W 2004 r. znaleźliśmy sposób, by uczynić Europę miejscem prowadzenia badań biomedycznych, usuwając wąskie gardła w badaniach nad lekami:  temu właśnie służy ILI.  Inicjatywa ta znajduje się w samym centrum trójkąta wiedzy, umożliwiając lepszą współpracę między sektorem publicznym i prywatnym, oraz wspierając nas w zrównoważony i konkurencyjny pod względem ekonomicznym sposób w stawianiu czoła największym wyzwaniom, przed jakimi stoimy.  Jest ona również dowodem na skuteczne działanie nowego partnerstwa między Komisją i branżą farmaceutyczną.”  Arthur J. Higgins, dyrektor generalny Bayer HealthCare i prezes EFPIA stwierdził: „ILI wyraża determinację Europy, aby stać się światowym liderem w dziedzinie innowacji biofarmaceutycznych.  Największym sukcesem tej inicjatywy jest doprowadzenie do współpracy pomiędzy przedsiębiorstwami farmaceutycznymi, które w normalnych warunkach rywalizują ze sobą, a gronem naukowców w celu przyspieszenia procesu powstawania leków innowacyjnych.”  Dnia 16 listopada 2009 r. ILI stała się oficjalnie inicjatywą autonomiczną. Uzyskała ona finansową i operacyjną niezależność od swoich członków-założycieli – Komisji Europejskiej i EFPIA. Prowadzeniem biura wykonawczego ILI z siedzibą w Brukseli zajmie się nowy zespół pod kierownictwem dyrektora wykonawczego Michela Goldmana. Zespół ten będzie również odpowiedzialny za przyznawanie grantów w ramach drugiego zaproszenia do składania wniosków.  Spośród dziewięciu tematów, których dotyczy zaproszenie do składania wniosków, trzy są związane z poprawą w zakresie zarządzania wiedzą, które ma kluczowe znaczenie dla przyszłego postępu w opracowywaniu skutecznych leków. W ramach tych tematów dąży się w szczególności do poprawy norm dotyczących danych, stosowanych przez sektor, środowisko akademickie i organy regulacyjne w celu lepszej oceny skuteczności i bezpieczeństwa nowych leków. Drugim celem jest umożliwienie łatwiejszej wymiany informacji, co przyspieszy proces opracowywania leków.  Sześć pozostałych tematów dotyczy prowadzenia prac nad skutecznością leków przeciwnowotworowych, przeciwzapalnych i przeciwzakaźnych. Na przykład w ramach jednego z tematów uwagę skupia się na wyjaśnieniu składu guzów nowotworowych i ich reakcji na terapię. Celem innego tematu jest przyspieszenie opracowywania lepszej, tańszej i szybszej diagnostyki chorób zakaźnych.  Ogłoszone w ramach zaproszenia tematy, które zostały podane do wiadomości we wrześniu, tak by konsorcja badawcze mogły lepiej przygotować swoje wnioski, spotkały się z dużym zainteresowaniem. Dnia 17 listopada 2009 r. ponad 420 przedstawicieli zespołów naukowców, małych i średnich przedsiębiorstw oraz innych organizacji uczestniczyło w zorganizowanym w brukselskim Expo otwartym spotkaniu informacyjnym ILI, na którym można było uzyskać z pierwszej ręki informacje dotyczące zaproszenia. Dalsze działania Termin składania wniosków w ramach nowego zaproszenia upływa 8 lutego 2010 r. Wyniki zostaną ogłoszone latem 2010 r. Dodatkowe informacje  ILI to zapoczątkowane w 2007 r. partnerstwo publiczno-prywatne między Komisją Europejską i europejskim sektorem przemysłu farmaceutycznego reprezentowanym przez EFPIA. Celem ILI jest uczynienie Europy liderem w dziedzinie innowacji biofarmaceutycznych oraz skuteczniejsze wspieranie procesu powstawania i opracowywania lepszych leków dla pacjentów. Całkowity budżet ILI na lata 2008-2017 wynosi 2 miliardy euro (po 1 miliardzie euro od Komisji Europejskiej i od sektora przemysłu).  Pierwsze zaproszenia do składania wniosków ILI ogłosiła w kwietniu 2008 r. Spośród złożonych 134 wniosków wybrano 15, zaś na ich realizację przeznaczono 246 milionów euro.  Więcej informacji na temat ILI oraz drugiego zaproszenia do składania wniosków:    www.imi.europa.eu     Zob. także   IP/09/1310   ,   IP/09/802   i  IP/08/662 Wykaz tematów drugiego zaproszenia ILI do składania wniosków:  1. Biomarkery ekspresji do opracowywania leków przeciwnowotworowych   2. Nowe narzędzia walidacji docelowej mające poprawić skuteczność leków   3. Biomarkery molekularne: przyspieszenie opracowywania terapii przeciwnowotworowych i poprawa opieki nad pacjentem   4. Wskazanie i rozwój ośrodków szybkich badań diagnostycznych pod kątem bakteryjnym, które ułatwią prowadzenie badań klinicznych i praktyki klinicznej   5. Wyjaśnienie zaskakujących mechanizmów dostosowawczych układu immunologicznego   6. Badania translacyjne przewlekłych chorób autoimmunologicznych: powiązania modeli zwierzęcych i ludzkich   7. Modelowanie interakcji lek-choroba: biblioteka i ramy   8. Otwarta przestrzeń farmakologiczna   9. Elektroniczne rejestry medyczne (EHR)
