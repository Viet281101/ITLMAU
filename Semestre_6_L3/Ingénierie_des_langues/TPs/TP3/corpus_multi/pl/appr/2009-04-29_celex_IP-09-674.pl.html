IP/09/674
Bruksela, dnia 29 kwietnia 2009 r.Płace w sektorze usług
finansowych: Komisja określa zasady dotyczące wynagrodzeń
personelu podejmującego ryzyko w instytucjach
finansowychKomisja Europejska przyjęła zalecenie w
sprawie wynagrodzeń w sektorze usług finansowych. Komisja zaleca, by
państwa członkowskie zagwarantowały, że w odniesieniu do
pracowników podejmujących ryzyko instytucje finansowe stosują
politykę wynagrodzeń zgodną z zasadami racjonalnego i efektywnego
zarządzania ryzykiem i promującą te zasady. W
zaleceniu przedstawiono wytyczne dotyczące struktury płac, procesu
opracowywania i realizacji polityki wynagrodzeń, a także roli
organów nadzorczych w kontroli polityki wynagrodzeń w instytucjach
finansowych. Komisja przyjęła również zalecenie w sprawie
wynagrodzeń dyrektorów (zob. IP/09/673).
Charlie McCreevy, komisarz ds. rynku wewnętrznego, stwierdził:
„W sektorze usług finansowych istniało dotychczas zbyt wiele
niewłaściwych bodźców płacowych. To, że
bodźce płacowe zachęcają do podejmowania nadmiernego ryzyka
w nadziei na zysk w krótkim okresie, nie jest ani sensowne ani racjonalne.
Na szczycie grupy G20 uzgodniono, że należy wdrożyć nowe,
twarde zasady Forum Stabilności Finansowej dotyczące systemów
wynagrodzeń. Drogę ku tym przemianom toruje Komisja. Bodźce
płacowe muszą być związane z dochodowością
całego przedsiębiorstwa w długim okresie. Oczywiście poziom
wynagrodzenia powinien nadal zależeć od osiąganych wyników.
Jednak kryteria wynikowe powinny być skorygowane o ryzyko i powinny
uwzględniać koszty kapitału i płynność. Za
opracowanie i nadzorowanie realizacji polityki wynagrodzeń
odpowiedzialność nadal powinna ponosić rada dyrektorów i nie
należy przekazywać tych zadań kadrom wyższego szczebla.
Wzmocnienie roli organów nadzorczych w kontroli praktyk płacowych jest
również niezbędne do wspierania racjonalnych praktyk w tym
zakresie w instytucjach finansowych.”
W zaleceniu nawołuje się państwa członkowskie do
przyjęcia środków w czterech obszarach:Struktura płac: polityka wynagrodzeń w odniesieniu do
pracowników podejmujących ryzyko powinna być zgodna z zasadami
racjonalnego i efektywnego zarządzania ryzykiem i promować te zasady.
W tym celu instytucje finansowe powinny wypracować odpowiednią
równowagę pomiędzy wysokością wynagrodzenia
zasadniczego a wysokością premii. Należy odroczyć
wypłatę większości premii tak, aby uwzględnić
ryzyko związane z wynikami stanowiącymi podstawę określenia
wysokości tej premii na przestrzeni cyklu koniunkturalnego. Kryteria
pomiaru wyników powinny dawać pierwszeństwo wynikom instytucji
finansowych w dłuższym okresie oraz korygować wyniki
stanowiące podstawę określenia zmiennej składowej
wynagrodzenia o ryzyko, koszty kapitału i płynność.
Instytucje finansowe powinny również mieć
możliwość odzyskania już wypłaconych premii, w
przypadku gdy dane okażą się wyraźnie nieprawdziwe. 
Ład korporacyjny: polityka wynagrodzeń powinna być
wewnętrznie przejrzysta, jasna, odpowiednio udokumentowana i powinna
zawierać środki pozwalające unikać konfliktu interesów.
Rada dyrektorów powinna ponosić odpowiedzialność za
nadzór nad stosowaniem polityki wynagrodzeń w całej instytucji
finansowej, przy odpowiednim zaangażowaniu jednostek sprawujących
kontrolę wewnętrzną oraz działów kadr lub
ekspertów. Członkowie rady i inni pracownicy zaangażowani w
opracowywanie i stosowanie polityki wynagrodzeń powinni być
niezależni.
Ujawnianie informacji: informacje na temat polityki wynagrodzeń
powinny być odpowiednio ujawniane zainteresowanym podmiotom. Informacje te
należy ujawniać w sposób jasny i zrozumiały,
określając kluczowe elementy polityki wynagrodzeń, sposób
jej opracowania i stosowania.
Nadzór: organy nadzorcze powinny zagwarantować, że
przy wykorzystaniu narzędzi kontroli nadzorczej, którymi
dysponują dopilnowały, aby instytucje finansowe stosowały w
możliwie największym stopniu zasady racjonalnej polityki
wynagrodzeń i aby polityka ta była spójna z zasadami skutecznego
zarządzania ryzykiem. W celu rozwiązania kwestii
proporcjonalności, aby ocenić czy dana instytucja finansowa stosuje
się do zasad racjonalnej polityki wynagrodzeń, organy nadzoru powinny
wziąć pod uwagę charakter i skalę instytucji finansowej oraz
poziom złożoności prowadzonej przez nią
działalności. Zalecenie odpowiednio uwzględnia
wysiłki podjęte już przez kilka państw członkowskich i
służy promowaniu tych rozwiązań poprzez określenie
najlepszych praktyk zapewniając w ten sposób większą
spójność w UE. Zalecenie obejmuje wszystkie sektory branży
usług finansowych tak, aby uniknąć luk prawnych i zapobiec
zakłóceniom konkurencji między różnymi sektorami i
instytucjami finansowymi. Zasady mają zastosowanie do wszystkich kategorii
personelu, których działalność zawodowa ma znaczny
wpływ na profil ryzyka instytucji finansowej. 
W następstwie zalecenia opracowane zostaną wnioski legislacyjne
dotyczące objęcia systemów wynagrodzeń nadzorem
ostrożnościowym. W czerwcu Komisja przedstawi wnioski w sprawie
przeglądu dyrektyw w sprawie wymogów kapitałowych w celu
dopilnowania, aby ryzyka właściwe dla bankowych portfeli handlowych,
pozycji sekurytyzacyjnych i polityki wynagrodzeń miały odpowiednie
pokrycie w kapitale regulacyjnym.
Po roku Komisja zbada obydwa zalecenia w świetle nabytego
doświadczenia oraz wyniki wyżej wspomnianego monitorowania, a
także przedstawi sprawozdanie z oceny stosowania przez państwa
członkowskie obydwu zaleceń.
Pełny tekst zalecenia jest dostępny na stronie:
http://ec.europa.eu/internal_market/company/directors-remun/index_en.htm
MEM0/09/212
