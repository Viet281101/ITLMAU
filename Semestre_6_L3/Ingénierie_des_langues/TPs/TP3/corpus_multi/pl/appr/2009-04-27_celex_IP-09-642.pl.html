IP/09/642
Brussels, 27 April 2009Raport Fabrizia Barki: Komisarz
Danuta Hübner oraz Fabrizio Barca przedstawiają propozycje reform w
zakresie unijnej polityki spójnościDanuta Hübner, europejska komisarz ds.
polityki regionalnej, oraz Fabrizio Barca, dyrektor generalny we
włoskim Ministerstwie Gospodarki i Finansów, przedstawią
dziś ustalenia zawarte w opracowaniu „Raport Barki – program
reform w zakresie polityki spójności".   W przygotowanym na zlecenie
pani komisarz raporcie przedstawiono przesłanki, na których opiera
się europejska polityka spójności, oraz zalecenia dotyczące
kompleksowej reformy w oparciu o 10 „filarów”. Propozycje dr
Barki zostały opracowane całkowicie niezależnie od Komisji, przy
udziale ekspertów ze środowiska akademickiego oraz
urzędników państw członkowskich, po odbyciu szeregu
spotkań w 2008 roku. Raport jest częścią procesu
szczegółowych rozważań na temat polityki po roku 2013,
który to rozpoczął się w 2007 r. wraz z przygotowaniem
Czwartego sprawozdania w sprawie spójności gospodarczej i
społecznej.  
Komisarz Hübner powiedziała: „Raport Barki potwierdza,
że polityka spójności jest centralnym filarem procesu integracji
europejskiej. Uznano w nim, że wszystkie regiony powinny mieć
możliwość wykorzystania swojego potencjału w zakresie
rozwoju gospodarczego oraz że wszyscy obywatele, bez względu na
miejsce zamieszkania, powinni czerpać korzyści płynące z tej
polityki. Raport potwierdza, że wprowadzone w ostatnich latach reformy
są właściwe. Wyznacza on także nowe drogi, które
poszerzą nasze perspektywy odnowy polityki
spójności.”
Fabrizio Barca podkreślił: „Przeprowadzona w tym raporcie
analiza faktów i teorii wykazuje, że Unia potrzebuje polityki w
zakresie spójności gospodarczej i społecznej, dopasowanej do
specyficznych potrzeb bardzo zróżnicowanych obszarów.
Polityka taka powinna przyczynić się do zwiększenia
możliwości i sprostania wyzwaniom, jakie stoją przed obywatelami
UE w związku z powstawaniem jednolitego rynku. Zreformowana polityka
spójności może spełnić te oczekiwania dzięki
zastosowaniu nowoczesnych metod, dużemu naciskowi na wyniki oraz
nowoczesnemu wieloszczeblowemu zarządzaniu.
Zawarte w raporcie zalecenia dotyczące reform oparte są na
dziesięciu „filarach”:
1: Koncentracja na głównych priorytetach 
Dr Barca twierdzi, że UE powinna przeznaczyć około 65 %
funduszy na 3-4 główne priorytety, przy czym ich podział
różniłby się pomiędzy poszczególnymi
państwami członkowskimi i regionami zgodnie z potrzebami i
strategiami. Kryteria przydzielania środków pozostałyby
niezmienione (tj. w oparciu o PKB na mieszkańca). Jeden lub dwa
główne priorytety powinny dotyczyć włączenia
społecznego, aby umożliwić opracowanie agendy społecznej
dostosowanej do poszczególnych obszarów.  
2: Nowe ramy strategiczne 
Należy wzmocnić dialog pomiędzy Komisją i państwami
członkowskimi (lub, w niektórych przypadkach, regionami)
dotyczący strategii oraz oprzeć go na Europejskich strategicznych
ramach rozwoju, określając wyraźnie zasady, wskaźniki i
poziomy docelowe, służące ocenie rezultatów. 
3: Nowe stosunki umowne, wdrażanie i
sprawozdawczość
Komisja i państwa członkowskie powinny opracować nowy typ
stosunków umownych (Krajowa umowa dotycząca strategicznego rozwoju),
koncentrujący się na skuteczności i zobowiązaniach
możliwych do zweryfikowania.
4: Wzmocnienie zarządzania w zakresie głównych
priorytetów
Komisja powinna ustalić zestaw kryteriów, jakimi powinny się
kierować instytucje krajowe przy przydzielaniu środków na
poszczególne priorytety, oraz oceniać postępy w osiąganiu
celów.    
5: Promowanie innowacyjnego i elastycznego wydatkowania
środków zgodnie z zasadą „dodatkowości”Komisja powinna umocnić zasadę „dodatkowości”
(gwarantującą, że państwa członkowskie nie
zastępują środków państwowych środkami unijnymi),
łącząc ją bezpośrednio z paktem na rzecz
stabilności i wzrostu. Do zapewnienia innowacyjności i wartości
dodanej zastosowanych środków potrzebne są zobowiązania
umowne.
6: Promowanie eksperymentowania i mobilizowanie lokalnych
podmiotów 
Komisja i państwa członkowskie powinny wspierać
eksperymentowanie i dążenie do osiągnięcia zdrowej
równowagi pomiędzy zachęcaniem lokalnych podmiotów do
zaangażowania się a wykorzystywaniem polityki przez różne
grupy interesów. 
7: Wspieranie procesu uczenia się: krok w stronę
przyszłej oceny wpływu
Ulepszenie opracowywania i wdrażania metod szacowania rezultatów,
jakie by osiągnięto, gdyby nie podjęto interwencji,
pozwoliłoby lepiej zrozumieć, jakie działania są skuteczne w
jakich sytuacjach, i oddziaływałoby dyscyplinująco na
planowanie działań.
8: Wzmocnienie roli Komisji jako centrum kompetencji  
Poszerzanie wiedzy specjalistycznej w Komisji przy lepszej koordynacji
pomiędzy dyrekcjami generalnymi, tak by odpowiadało to większej
roli i uprawnieniom Komisji w ramach polityki spójności.
Oznaczałoby to znaczne inwestycje w zakresie zasobów ludzkich i zmian
organizacyjnych.
9: Kwestie dotyczące zarządzania finansowego i kontroliOsiągnięcie większej wydajności w zarządzaniu
funduszami strukturalnymi poprzez realizację programu ciągłego
upraszczania i rozważenie innych sposobów redukcji kosztów i
obciążeń dla Komisji, państw członkowskich i
beneficjentów.
10: Wzmocnienie systemu kontroli i równowagi na najwyższym
szczeblu politycznym
Stworzenie lepszego
systemu kontroli i równowagi pomiędzy Komisją, Parlamentem
Europejskim i Radą poprzez stworzenie oficjalnej Rady Polityki
Spójności. Zachęcanie do ciągłej debaty na temat
treści, rezultatów i oddziaływania polityki spójności.Pełny raport oraz wszystkie dokumenty z nim związane znajdują
się na stronie internetowej: 
http://ec.europa.eu/regional_policy/policy/future/barca_pl.htm
