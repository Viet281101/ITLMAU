IP/09/1397   Bruksela, 30 września 2009 r.  Komisja Europejska z zadowoleniem przyjmuje działania USA na rzecz bardziej niezależnego i odpowiedzialnego zarządzania Internetem w kontekście międzynarodowym  Viviane Reding, komisarz UE ds. społeczeństwa informacyjnego i mediów, z zadowoleniem przyjęła dziś wiadomość, że ICANN, główna organizacja odpowiedzialna za zarządzanie nazwami domen internetowych, stanie się bardziej otwarta i będzie odpowiadać za swoje działania przed miliardami użytkowników Internetu na całym świecie. Od dnia 30 września ICANN, czyli mająca siedzibę w USA Internetowa Korporacja ds. Przydzielonych Nazw i Numerów (ang. Internet Corporation for Assigned Names and Numbers) nie będzie już jednostronnie podlegać Departamentowi Handlu USA, lecz niezależnym organom kontroli wyznaczonym przez Rządowy Komitet Doradczy ICANN (ang. Governmental Advisory Committee, GAC) oraz samą ICANN we współpracy z rządami państw z całego świata. Komisja Europejska już od 2005 r. kilkakrotnie apelowała o przeprowadzenie reformy systemu zarządzania kluczowymi zasobami internetowymi na świecie. Reforma ta jest konieczna, aby zrealizować istotne cele polityki publicznej, takie jak zapewnienie wolności słowa i umożliwienie bezpiecznych transakcji handlowych w środowisku internetowym. Komisja Europejska jest gotowa, by we współpracy z 27 państwami członkowskimi UE głęboko zaangażować się w realizację ogłoszonych dzisiaj reform.  „Z zadowoleniem przyjmuję decyzję rządu USA, aby kluczową rolę, jaką ICANN odgrywa w zarządzaniu Internetem, dostosować do realiów XXI wieku i ery globalizacji”, powiedziała Viviane Reding, komisarz UE ds. społeczeństwa informacyjnego i mediów.  „Użytkownicy Internetu na całym świecie mogą teraz oczekiwać, że podejmując decyzje w sprawie nazw i adresów domen, ICANN będzie działać w sposób bardziej niezależny i będzie ponosić większą odpowiedzialność za swoje działania, uwzględniając przy tym interesy wszystkich zainteresowanych podmiotów.  Zewnętrzne organy kontrolne będą okresowo oceniać działalność ICANN.  Jeżeli reforma ta zostanie wprowadzona w skuteczny i przejrzysty sposób, zyska szerokie poparcie zarówno wśród obywateli i przedsiębiorców, jak i w środowiskach rządowych.”  „Komisja Europejska jest gotowa, by głęboko zaangażować się w realizację tej reformy, podejmując w tym celu współpracę z partnerami reprezentującymi organizacje rządowe, przedsiębiorców i społeczeństwo obywatelskie.  Będziemy aktywnie uczestniczyć w działaniach Rządowego Komitetu Doradczego ICANN oraz w pracach nad jego dalszą reformą.  Najważniejszą kwestią jest obecnie zapewnienie większej skuteczności działań wzmocnionego Komitetu i dalsza intensyfikacja dialogu między przedstawicielami rządów, przedsiębiorców i społeczeństwa obywatelskiego, prowadzonego na Forum Zarządzania Internetem.  Będziemy również uważnie monitorować wpływ, jaki działania ICANN mogą mieć na konkurencję.  Zachęcam również wszystkie zainteresowane podmioty do aktywnego wykorzystywania silniejszych zewnętrznych mechanizmów odwoławczych dotyczących decyzji podejmowanych przez zarząd ICANN.   Niezależność i odpowiedzialność ICANN to koncepcje, które dobrze brzmią w teorii.  Musimy jednak wspólnie podjąć działania, by sprawdziły się one również w praktyce.”  Zgodnie z podanymi dziś informacjami, obowiązująca w USA umowa o współpracy (ang. Joint Project Agreement ), która przewiduje jednostronny nadzór działalności ICANN przez Departament Handlu USA, nie zostanie przedłużona w dniu 30 września 2009 r. Zastąpi ją wspólne „zatwierdzenie zobowiązań” rządu USA i ICANN, które stanowi istotną reformę obecnych ustaleń dotyczących zarządzania . Najważniejsze reformy ICANN obejmują:    większą niezależność od regularnych kontroli okresowych przeprowadzanych przed jeden rząd. Decyzje ICANN mają wpływ na użytkowników Internetu na całym świecie, a zatem ważne jest, by uwzględniać interesy wszystkich zainteresowanych podmiotów.    rozliczalność zewnętrzną zapewnianą przez niezależne organy kontrolne wyznaczane wspólnie przez GAC i ICANN. Rządowy Komitet Doradczy (GAC) jest otwarty dla rządów i organów publicznych z całego świata i udziela zarządowi ICANN porad dotyczących aspektów jej działalności związanych z polityką publiczną. Organy kontrolne będą okresowo oceniać działania ICANN w odniesieniu do jej zobowiązań publicznych. Internet ma kluczowe znaczenie dla gospodarki i społeczeństwa na całym świecie. Komisja Europejska i państwa członkowskie UE przez wiele lat aktywnie uczestniczyły w realizacji polityki ICANN, aby zapewnić poszanowanie w Internecie takich europejskich wartości jak wolność słowa, prywatność, ochrona konsumenta i bezpieczeństwo.    W czerwcu 2009 r. Komisja Europejska opublikowała dokument, w którym zaapelowała o zwiększenie rozliczalności ICANN przed społecznością międzynarodową, zwiększenie przejrzystości procesu podejmowania decyzji przez ICANN oraz wyraźniejsze określenie roli, jaką przy określaniu publicznych aspektów polityki ICANN powinny pełnić rządy (   IP/09/951   ).  Dzisiejszy komunikat wskazuje, że Stany Zjednoczone mają podobną opinię na temat wielu z powyższych kwestii i celów.  Kolejne kroki  Kolejną istotną kwestią w zakresie zarządzania Internetem jest przedłużenie działalności Forum Zarządzania Internetem, założonego początkowo na okres 5 lat. Pierwsze posiedzenie Forum, które jest wyjątkowym miejscem dyskusji dla podmiotów związanych z zarządzaniem Internetem, odbyło się w 2006 r. Komisja Europejska pragnie, by działalność tego ciała była kontynuowana, ponieważ jest to jedyne forum, na którym zainteresowane podmioty reprezentujące różne grupy interesów całego świata, w tym parlamentarzyści, mogą omawiać kwestie związane z Internetem. Informacje ogólne  Nazwy i adresy domen są niezbędne, by dane internetowe trafiały do swego miejsca przeznaczenia. Organizacją odpowiedzialną za określanie strategii dotyczących koordynacji Systemu Nazw Domen (ang. Domain Name System , DNS) w skali światowej jest ICANN, prywatna korporacja amerykańska o charakterze niekomercyjnym z siedzibą w Kalifornii. Od czasu jej utworzenia w 1998 r. ICANN działa w oparciu o protokoły ustaleń podpisywane przez rząd USA, które określają jej cele w odniesieniu do DNS. Ostatni protokół ustaleń (zwany „umową o współpracy”) wygasa 30 września 2009 r. W maju komisarz UE Viviane Reding nakreśliła swoją wizję zarządzania Internetem w przyszłości w wystąpieniu dostępnym w postaci krótkiego filmu (   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
