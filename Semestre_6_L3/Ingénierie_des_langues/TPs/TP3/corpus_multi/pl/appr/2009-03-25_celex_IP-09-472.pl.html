IP/09/472
Bruksela, dnia 25 marca 2009 r.Komisja Europejska rozprawia się z
nowoczesnymi formami niewolnictwa i wykorzystywaniem seksualnym
dzieciKomisja Europejska przyjęła dzisiaj dwa
wnioski dotyczące nowych przepisów, które pozwolą
intensywniej zwalczać handel ludźmi i wykorzystywanie seksualne
dzieci, nadużycia seksualne wobec dzieci oraz pornografię
dziecięcą. Nowe wnioski zastąpią
istniejące akty prawne w tych dziedzinach, które
obowiązywały odpowiednio od 2002 i 2004 r. Nowe wnioski
zagwarantują pełną zgodność z najwyższymi
standardami europejskimi, zapewnią lepszą pomoc dla ofiar oraz
bardziej zdecydowane ściganie i karanie przestępców
odpowiedzialnych za wykorzystywanie seksualne dzieci i handel ludźmi. We
wnioskach wzięto również pod uwagę szybko rozwijające
się technologie w przestrzeni wirtualnej.
Wiceprzewodniczący Komisji Jacques Barrot, komisarz ds.
sprawiedliwości, wolności i bezpieczeństwa, oświadczył:
„Chcemy tworzyć taką UE, która naprawdę będzie w
stanie chronić najbardziej narażonych obywateli przed
najstraszliwszymi przestępstwami. Mówiąc o handlu ludźmi,
mamy na myśli kobiety i dziewczęta, które sprowadzono do roli
seksualnych niewolnic, bite i maltretowane dzieci, zmuszane do żebrania i
kradzieży, młodych ludzi zmuszanych do pracy w strasznych warunkach za
głodowe wynagrodzenie. Natomiast nadużycia seksualne wobec dzieci i
ich seksualne wykorzystywanie to przerażające zbrodnie, które
pozostawiają głębokie blizny i skazują na cierpienie przez
całe życie."
Najważniejsze fakty i liczby
Według danych Międzynarodowej Organizacji Pracy na całym
świecie 1,225 mln osób pada ofiarą handlu ludźmi na
terytorium swojego własnego kraju lub w ramach transgranicznego handlu
ludźmi. Ofiary są najczęściej wykorzystywane do prostytucji
(43%) lub do pracy (32%). Spośród ofiar zmuszanych dla zysku do
świadczenia usług seksualnych przeważającą
większość (98%) stanowią kobiety i dziewczęta.
Opierając się o dostępne dane można założyć,
że co roku w ramach handlu ludźmi kilkaset tysięcy osób
sprowadzanych jest na terytorium UE lub przemieszcza się w jej
obrębie. 
Badania sugerują, że znaczna liczba dzieci w Europie, około
10-20% według wiarygodnych szacunków naukowców, stanie
się w dzieciństwie ofiarą napaści seksualnej.
W 2008 r. wykryto ponad 1000 komercyjnych i ok. 500 niekomercyjnych stron
internetowych zawierających materiały pornograficzne z udziałem
dzieci, z czego 71% w Stanach Zjednoczonych. Szacuje się, że ok.
20% stron z pornografią dziecięcą ma charakter
niekomercyjny (głównie w oparciu o technologię peer-to-peer
(P2P)). 
Z szacunkowych danych wynika, że średnio około 20 %
sprawców przestępstw na tle seksualnym (istnieją duże
rozbieżności w zależności od profilu sprawców)
popełnia kolejne przestępstwa po skazaniu.
Nowe wnioski
Dwa nowe wnioski dotyczące decyzji ramowych Rady
zobowiążą państwa UE do działań na trzech
płaszczyznach: ścigania przestępców, chronienia ofiar i
prewencji.
Wniosek w sprawie zwalczania handlu ludźmi zbliża krajowe
przepisy i kary oraz zapewnia, że przestępcy staną przed wymiarem
sprawiedliwości, nawet jeśli popełnili przestępstwo za
granicą. Pozwoli on policji na utrwalanie treści rozmów
telefonicznych oraz stosowanie podsłuchu i innych podobnych narzędzi
wykorzystywanych do zwalczania przestępczości zorganizowanej. Ofiary
otrzymają zakwaterowanie i opiekę medyczną, a w razie
konieczności ochronę policyjną, aby mogły odzyskać
siły i nie bały się zeznawać przeciwko sprawcom.
Będą również chronione przed dalszymi traumatycznymi
przeżyciami podczas postępowania karnego, których przyczyną
mogą być np. dociekliwe pytania dotyczące przeżyć
związanych z przymusowym wykorzystywaniem seksualnym.  Ofiary
otrzymają bezpłatną pomoc prawną na wszystkich etapach
postępowania, również w celu ubiegania się o kompensatę
finansową. Wniosek zachęca państwa członkowskie do
wprowadzenia sankcji wobec osób korzystających z usług
seksualnych świadczonych przez zmuszane do tego ofiary oraz wobec
pracodawców wykorzystujących ofiary handlu ludźmi. We wniosku
ustanowiono również niezależne organy monitorujące
realizację tych działań.
Wniosek w sprawie zwalczania seksualnego wykorzystywania i niegodziwego
traktowania dzieci w celach seksualnych ułatwia karanie sprawców
nadużyć wobec dzieci poprzez ustanowienie sankcji karnych wobec nowych
form nadużyć, takich jak: „nagabywanie dzieci w celach
seksualnych" – nakłanianie dzieci za pośrednictwem internetu do
spotkania i następnie wykorzystywanie ich, przeglądanie pornografii
dziecięcej bez pobierania plików na własny komputer oraz
zmuszanie dzieci do pozowania o charakterze seksualnym przed kamerą
internetową. „Seksturyści”, podróżujący za
granicę w celu wykorzystywania seksualnego dzieci, będą
ścigani we własnym kraju. Pokrzywdzone dzieci będą
mogły składać zeznania bez konieczności konfrontacji ze
sprawcą w sądzie, aby oszczędzić im dodatkowych
traumatycznych przeżyć. Będą miały również
zapewnioną bezpłatną pomoc prawnika. Każdy sprawca powinien
być traktowany indywidualnie i mieć dostęp do specjalnie
dobranego leczenia, aby w przyszłości nie popełnił podobnych
przestępstw. Nałożony na sprawcę zakaz wykonywania zawodu
lub działalności, które wiążą się z kontaktem
z dziećmi, powinien obowiązywać nie tylko w kraju skazania, ale w
całej UE. Opracowane zostaną systemy blokujące dostęp do
stron internetowych z pornografią dziecięcą.
Wnioski zostaną przedyskutowane na posiedzeniu Rady Ministrów UE, a
po zatwierdzeniu powinny zostać przeniesione do prawa krajowego.
Wiceprzewodniczący Jacques Barrot stwierdził: „Chcemy
powiedzieć to jasno: tego rodzaju przestępstwa, nie znające
granic państwowych, są niedopuszczalne. Europa będzie nadal
ustanawiała najwyższe i najbardziej ambitne standardy w dziedzinie ich
zwalczania”.
