IP/09/1188 Bruksela, dnia 24 lipca 2009 r. Komisja podsumowuje postępy w zakresie zrównoważonego rozwoju  W ostatnich latach UE włączyła zrównoważony rozwój do wielu dziedzin swojej polityki. W szczególności UE przyjęła wiodącą rolę w walce ze zmianami klimatu i propagowaniu gospodarki niskoemisyjnej. Jednocześnie należy zintensyfikować te wysiłki, ponieważ w wielu obszarach UE utrzymują się tendencje sprzeczne ze zrównoważonym rozwojem. Po trzech latach wprowadzania w życie strategii zrównoważonego rozwoju UE Komisja podjęła się podsumowania rozwoju sytuacji na poziomie UE i rozpoczęła rozważania na temat wdrażania tej strategii w przyszłości.  Przewodniczący Komisji José Manuel Barroso powiedział: „Poczyniliśmy istotne postępy w zakresie włączania kwestii zrównoważonego rozwoju do różnych dziedzin polityki UE. Niniejszy przegląd uwidacznia postępy, których dokonaliśmy w ciągu ostatnich trzech lat, oraz określa dziedziny, w których konieczne jest podjęcie dalszych prac. Obecny kryzys gospodarczy stwarza wyjątkową możliwość stworzenia nowej zrównoważonej gospodarki dzięki inteligentnemu ekologicznemu rozwojowi. Mam nadzieję, że ten przegląd będzie stymulować debatę nad najlepszymi rozwiązaniami w takich dziedzinach jak zużycie energii w transporcie, ograniczanie różnorodności biologicznej i degradacja naszego ekosystemu.”  Przegląd potwierdza, że we wszystkich siedmiu priorytetowych obszarach objętych strategią poczyniono znaczne postępy w zakresie polityki UE.  Przykłady obejmują unijny pakiet klimatyczno-energetyczny z grudnia 2008 r., działania na rzecz ekologizacji transportu i bardziej inteligentnych systemów transportu, poprawę efektywności energetycznej budynków, zmiany projektowania ekologicznego i dyrektywę w sprawie oznakowania ekologicznego, tworzenie ram zintegrowanej polityki morskiej oraz strategii ochrony zdrowia w UE, prace w zakresie migracji oraz walki z ubóstwem i wykluczeniem społecznym. Ponadto poczyniono postępy w pracach nad przekrojowymi obszarami edukacji, badań naukowych i finansowania. Niezrównoważone trendy utrzymują się jednak w wielu dziedzinach.  Na przykład zapotrzebowanie na zasoby naturalne rośnie, różnorodność biologiczna jest zagrożona, a zużycie energii w transporcie wciąż wzrasta.   Obecny kryzys g ospodarczy i finansowy pokazał, że zrównoważony rozwój ma także zasadnicze znaczenie dla naszych systemów finansowych i gospodarki jako całości. Środki wspierania gospodarki realnej i zmniejszenia społecznych skutków obecnego kryzysu muszą być zgodne z długoterminowymi celami w zakresie zrównoważonego rozwoju oraz strategią ekologicznego i inteligentnego wzrostu.  Przegląd wzywa do refleksji na temat przyszłości strategii zrównoważonego rozwoju UE. Większe dostosowanie do strategii lizbońskiej na rzecz wzrostu gospodarczego i zatrudnienia oraz innych przekrojowych strategii UE, dalsze udoskonalenie strategii i jej lepsze monitorowanie i koordynacja są przykładami zagadnień, które mogłyby być przedmiotem rozważań. Sprawozdanie przyjęte w dniu dzisiejszym umożliwi Radzie Europejskiej przegląd priorytetów i zapewnienie kierunków przyszłego rozwoju strategii na następnym posiedzeniu Rady w grudniu. Sprawozdanie zostanie uzupełnione przez sprawozdanie monitorujące na temat zrównoważonego rozwoju (przygotowywane przez Eurostat co dwa lata), które zostanie opublikowane pod koniec 2009 roku. Kontekst Odnowiona strategia zrównoważonego rozwoju UE, przyjęta w czerwcu 2006, przedstawia siedem głównych wyzwań:   zmiany klimatu i czysta energia;  transport zorganizowany z poszanowaniem zasady zrównoważonego rozwoju,  zrównoważona konsumpcja i produkcja;  ochrona zasobów naturalnych i gospodarowanie nimi;  zdrowie publiczne;  integracja społeczna, demografia i migracja oraz ubóstwo na świecie.  W grudniu 2007 r. Rada Europejska zwróciła się do Komisji o przedłożenie do czerwca 2009 r. drugiego sprawozdania z postępów w zakresie realizacji strategii zrównoważonego rozwoju UE.  Omawiany przegląd stanowi odpowiedź na prośbę Rady Europejskiej.  Sprawozdanie znajduje się na stronie:     http://ec.europa.eu/sustainable/welcome/index_en.htm
