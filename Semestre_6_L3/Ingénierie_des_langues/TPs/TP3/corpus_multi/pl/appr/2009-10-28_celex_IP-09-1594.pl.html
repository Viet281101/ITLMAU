IP/09/1594 Bruksela, dnia 28 października 2009 r. Działania Komisji na rzecz umocnienia kontroli nad funduszami strukturalnymi przynoszą efekty  Komisja Europejska przyjęła dziś sprawozdanie z postępu prac nad wdrożeniem swojego planu działań mającego na celu umocnienie zarządzania dzielonego Funduszem Spójności i funduszami strukturalnymi UE. Przedstawione przez komisarzy Pawła Sameckiego (polityka regionalna) i Vladim í ra Špidlę (zatrudnienie, sprawy społeczne i równość szans) sprawozdanie zwraca uwagę na środki, które podjęto w celu poprawy kontroli finansowej w państwach członkowskich i ograniczenia błędów mogących skutkować nieprawidłowymi wnioskami o płatności z budżetu UE.  Komisarz ds. polityki regionalnej, Paweł Samecki , powiedział: „Poprawa funkcjonowania zarządzania i systemów kontroli ma dla Komisji kluczowe znaczenie. Przy wsparciu państw członkowskich uruchomiliśmy plan działań, by zapewnić wiarygodne i rygorystyczne poświadczanie wydatków. To z kolei w dalszej perspektywie pomoże nam zmniejszyć ilość błędów i chronić pieniądze podatników. Dziś widzimy, że nasze połączone wysiłki przynoszą rezultaty: Komisja i państwa członkowskie są gotowe podjąć proporcjonalne działania, gdy błędy wychodzą na jaw. Czynimy również postępy w naszych wysiłkach na rzecz uproszczenia zasad finansowania.”  Ze swej strony Vladimír Špidla, komisarz ds. zatrudnienia, spraw społecznych i równości szans, dodał: „Komisja intensywnie współpracuje z państwami członkowskimi, aby zapewnić efektywne wykorzystanie pieniędzy podatników i dopilnować, by pieniądze UE służyły obywatelom UE. Uproszczenie ma szczególne znaczenie dla podmiotów realizujących małe projekty, dlatego właśnie na początku bieżącego okresu programowania wprowadziliśmy pewne uproszczenia w dziedzinie rachunkowości dotyczące sprawozdawczości kosztów pośrednich. Komisja aktywnie promuje stosowanie tych uproszczeń w terenie i z przyjemnością stwierdzam, że dokonuje się tu duży postęp, gdyż w ciągu kilku ostatnich miesięcy większość państw członkowskich poinformowała Komisję o wprowadzanych przez nie planach uproszczeń dotyczących części lub wszystkich programów.” Zaostrzone środki, by ograniczyć błędy  W dniu 19 lutego 2008 r. Komisja przyjęła plan działań składający się z 37 punktów .  Został on opracowany jako praktyczna odpowiedź na zalecenia Parlamentu Europejskiego i Europejskiego Trybunału Obrachunkowego, by wzmocnić zarządzanie i systemy kontroli w państwach członkowskich oraz obniżyć ryzyko błędów we wnioskach o płatności.  Za wykrywanie błędów i zajmowanie się nimi odpowiedzialne są głównie państwa członkowskie –  rola Komisji polega na dopilnowaniu, by cel ten został osiągnięty.  Plan działań ma sprawić, by organy krajowe starannie sprawdzały kwalifikowalność wydatków z funduszy strukturalnych przed przedstawieniem Komisji wniosków o płatność.  Jeśli nie spełniają one tych zobowiązań, do dyspozycji są rygorystyczne środki umożliwiające wstrzymanie płatności lub odzyskanie wypłaconych pieniędzy przy pomocy korekt finansowych (zob.  MEMO/09/481  ). Dzisiejsze sprawozdanie pokazuje jasno, że bardziej rygorystyczne środki wprowadzone przez Komisję przynoszą już konkretne rezultaty. Od początku tego roku Komisja odzyskała już 629 milionów euro i szacuje, że odzyska dalsze pół miliarda euro do końca 2009 r. Sprawozdanie wykazuje także, że same państwa członkowskie w coraz większym stopniu dokonują korekt finansowych – daje im to więcej swobody w uwzględnianiu wniosków o płatność dla innych spełniających wymagania projektów.  Plan działań ma również wspierać państwa członkowskie w przygotowaniach do „zamknięcia” rachunków programów funduszy strukturalnych z lat 2000–2006 oraz zapewnić skuteczną weryfikację strategii audytowych i systemów kontroli finansowej państw członkowskich na okres budżetowy 2007–2013. Uproszczenie zasad finansowania Komisja i państwa członkowskie czynią znaczne postępy w upraszczaniu zasad finansowania. Skomplikowane zasady, nieprawidłowo rozumiane i stosowane, często są przyczyną błędów. Uproszczenia mają na celu zmniejszenie biurokracji, ale bez osłabiania kontroli finansowej. Niedawne zmiany obejmują środki umożliwiające przekazywanie płatności i kwot ryczałtowych, co ma na celu zmniejszenie obciążeń administracyjnych beneficjentów. Komisja oferuje również szkolenia i poradnictwo dla organów zarządzających, które są odpowiedzialne za zarządzanie programami funduszy strukturalnych. W czerwcu w Brukseli zorganizowano ważne seminarium, a dwie dalsze sesje szkoleniowe dla krajowych organów audytowych są zaplanowane jeszcze na ten rok. Informacje dla redaktorów Polityka spójności UE pomogła stworzyć od 2000 r. około 600 000 nowych miejsc pracy. W latach 2007–2013 w ramach polityki spójności w 27 państwach członkowskich zostanie zainwestowane 347 mld EUR, co stanowi 35% całkowitego budżetu Wspólnoty na ten okres (wynoszącego 975 mld EUR). Szczegółowe informacje na temat europejskiej polityki spójności są dostępne na stronie internetowej:    http://ec.europa.eu/regional_policy/index_pl.htm       http://ec.europa.eu/social/main.jsp?catId=325&amp;langId=pl   (Europejski Fundusz Społeczny)
