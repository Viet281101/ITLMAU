IP/09/ 954   Bruksela, 18 czerwca 2009 r. Konkurs na nowe unijne logo ekologiczne: termin nadsyłania prac przełożony na 6 lipca 2009 r. Dosłownie na kilka dni przed ustalonym terminem Dyrekcja Generalna ds. Rolnictwa i Rozwoju Obszarów Wiejskich Komisji Europejskiej ogłosiła ostateczne zaproszenie do składania prac w konkursie na unijne logo ekologiczne. Do przedstawiania swoich prac w konkursie – w którym można zdobyć wysoką nagrodę pieniężną i zasłynąć jako twórca nowego unijnego logo dla produktów ekologicznych – zaproszono studentów sztuk pięknych z 27 krajów członkowskich UE. Ostateczny termin nadsyłania prac upływa 6 lipca 2009 r.  Udział w konkursie na unijne logo ekologiczne jest otwarty dla wszystkich obywateli UE niezależnie od wieku, będących studentami wydziału grafiki bądź pokrewnych kierunków artystycznych w jednym z krajów UE, bądź posiadających od niedawna dyplom ukończenia tych kierunków. Konkurs cieszy się dużym powodzeniem, a nadsyłane prace pochodzą ze wszystkich 27 państw członkowskich. Dotychczas wyzwanie podjęło ponad 500 studentów, którzy przedstawili swoje pomysłowe i oryginalne projekty logo symbolizującego europejską żywność ekologiczną i rolnictwo ekologiczne. Po przedłużeniu terminu nadsyłania prac o pięć kolejnych dni jeszcze więcej studentów będzie miało szansę przedstawić swoje projekty w ramach konkursu. Prace mogą być zgłaszane za pośrednictwem specjalnej strony internetowej dotyczącej konkursu:   www.ec.europa.eu/organic-logo   .  Oceny wszystkich prac spełniających warunki konkursu dokona międzynarodowe jury, w skład którego wchodzą eksperci w dziedzinie ekologicznego rolnictwa i ekologicznej produkcji oraz uznani profesjonaliści w dziedzinie projektowania. Członkami jury są między innymi takie wybitne osobistości, jak Riitta Brusila-Räsänen , profesor projektowania graficznego na uniwersytecie w Lapland (Finlandia); Niemiec Erik Spiekermann , profesor, doktor honoris causa, dyrektor artystyczny i współwłaściciel agencji EdenSpiekermann; Francuzka Elisabeth Mercier , dyrektor agencji BIO ( Agence BIO ); Szwajcar Urs Niggli , dyrektor instytutu badań nad rolnictwem ekologicznym ( FiBL ); Szymon Skrzypczak , młody polski grafik, laureat poprzedniego konkursu; Czech Tom Václavík , ekspert ds. marketingu produktów ekologicznych oraz prezydent Międzynarodowego Stowarzyszenia Ekologicznego Detalistów ( International Organic Retailers Association ) oraz Craig Sams , przewodniczący brytyjskiego Towarzystwa Ziemi ( Soil Association ). Obradom jury będzie przewodniczył Rob Vermeulen , były prezydent Pan-European Brand Design Association .   W ocenie prac zostanie uwzględnione ich uniwersalne przesłanie i możliwość zrozumienia bez słów, a także jasność prezentacji i ponadczasowość. Po wybraniu przez jury najbardziej oryginalnych prac na spotkaniu, które odbędzie się 20 lipca 2009 r., na stronie internetowej poświęconej konkursowi (   www.ec.europa.eu/organic-logo   ) zostanie opublikowana krótka lista prac. Obecny konkurs jest szczególnie pasjonujący, gdyż o tym, kto zostanie jego zwycięzcą, będą mogli zdecydować wszyscy europejscy obywatele, biorąc udział w otwartym głosowaniu online pod koniec roku. W konkursie przewidziano trzy nagrody. Zwycięzca konkursu – oprócz tego, że logo jego autorstwa będzie stosowane jako znak umieszczany na unijnych produktach ekologicznych – otrzyma nagrodę pieniężną w wysokości 6 000 euro. Laureaci drugiego i trzeciego miejsca otrzymają nagrody pieniężne w wysokości odpowiednio 3 500 euro i 2 500 euro. Lista zwycięzców zostanie ogłoszona w lipcu 2010 r., a zwycięzcy zostaną zaproszeni na uroczystość wręczenia nagród do Brukseli, gdzie komisarz ds. rolnictwa i rozwoju obszarów wiejskich dokona wręczenia nagród. Dodatkowe informacje na temat nowego unijnego logo ekologicznego Komisja Europejska poszukuje nowego logo dla wstępnie pakowanych produktów ekologicznych pochodzących z 27 państw członkowskich UE i wyprodukowanych zgodnie z określonymi unijnymi normami. Nowe logo będzie powszechnie stosowane począwszy od lipca 2010 r. Umieszczanie nowego unijnego logo ekologicznego będzie obowiązkowe w przypadku wszystkich wstępnie pakowanych produktów ekologicznych pochodzących z 27 państw członkowskich i spełniających normy w zakresie etykietowania. Ponadto wybranym logo będzie można dobrowolnie znakować wszystkie niepakowane wstępnie produkty ekologiczne pochodzące z UE lub produkty importowane z krajów trzecich.
