IP/09/1803 Bruksela, dnia 23 listopada 2009 r. Kryzys mocno uderzył w europejskie rynki pracy, jednak są one bardziej odporne, niż się spodziewano  Obecny kryzys zbiera żniwo na rynkach pracy w UE, odwracając w dużym stopniu tendencje wzrostowe w poziomie zatrudnienia obecne od 2000 r., jak głosi opublikowane dzisiaj sprawozdanie „Zatrudnienie w Europie” za rok 2009. Mężczyźni, osoby młode, pracownicy niskowykwalifikowani i tymczasowi najdotkliwiej odczuli spadek zatrudnienia Od początku kryzysu w UE zlikwidowano ponad 4 mln miejsc pracy, chociaż straty w zatrudnieniu udało się w pewnym stopniu ograniczyć dzięki wprowadzeniu krótszego czasu pracy oraz zastosowaniu innych strategii. Środki łagodzące bezpośrednie skutki kryzysu, choć istotne, nie są jednak same w sobie wystarczające, by zapewnić udane wyjście z kryzysu. Polityki zatrudnienia powinny skupić się na przygotowaniu przejścia do gospodarki niskoemisyjnej. Vladimír Špidla, komisarz ds. zatrudnienia, spraw społecznych i równości szans, powiedział: „Ten raport pokazuje, jak ważne jest połączenie krótkoterminowej odpowiedzi UE na kryzys z jej długoterminowymi reformami strukturalnymi. Reformy te są konieczne dla unijnej gospodarki i rynków pracy, jeśli chcemy wyjść z obecnego kryzysu dobrze przygotowani na przyszłe wyzwania, szczególnie na przejście do gospodarki niskoemisyjnej.”  Mając to na uwadze, w 21. wydaniu rocznego sprawozdania „Zatrudnienie w Europie” przeanalizowano z uwagą dwie kluczowe kwestie dla przyszłej polityki w zakresie rynku pracy UE: przepływy na rynku pracy oraz wpływy zmian klimatu na rynek pracy.  Rynki pracy UE są bardziej dynamiczne niż się często uważa, ale długotrwałe bezrobocie wciąż jest dużym zagrożeniem  Europejskie rynki pracy wykazały się znaczącym dynamizmem w ostatnich latach, jako że każdego roku około 22% europejskich pracowników zmienia pracę. Ten dynamizm nie ogranicza się do krajów zwykle postrzeganych jako „elastyczne”, jak na przykład Wielka Brytania lub Dania, ale dotyczy wszystkich krajów UE, chociaż wspomniany odsetek waha się od 14% w Grecji i 16% w Szwecji do 25% w Wielkiej Brytanii, Finlandii, Hiszpanii i Danii. Dynamizm ten jest częścią tendencji obecnej w UE od późnych lat dziewięćdziesiątych w postaci coraz częstszych, przypadków przejścia od nieaktywności i bezrobocia do zatrudnienia, co jest oznaką zasadniczej poprawy o charakterze strukturalnym na rynkach pracy UE.  Nie wszyscy pracownicy nie skorzystali jednak w równym stopniu z tej pozytywnej tendencji. Chociaż liczba długotrwałych bezrobotnych spadła od lat dziewięćdziesiątych, problem ten pozostaje poważnym wyzwaniem. W ostatnich latach blisko 45% okresów bezrobocia w UE trwało dłużej niż rok, podczas gdy w Stanach Zjednoczonych odsetek ten wyniósł tylko około 10%.  W obliczu o becnego kryzysu przeciwstawienie się temu problemowi stało się jeszcze bardziej pilne. Polityka na rzecz przechodzenia pracowników do zatrudnienia połączona z modelem elastycznego rynku pracy i bezpieczeństwa socjalnego są kluczem do zmniejszenia długotrwałego bezrobocia i podtrzymania szans na rynku pracy. Polityka ograniczania emisji znacząco zmieni struktury zatrudnienia w UE  Starania UE na rzecz konkurencyjnej gospodarki niskoemisyjnej staną się ważnym m otorem działań na rynku pracy. Chociaż efekty wzrostu stopy zatrudnienia netto być może nie będą spektakularne, gdyż wraz z powstaniem proekologicznych miejsc pracy i nadaniem już istniejącym bardziej proekologicznego charakteru zniknie część obecnych stanowisk, zasadnicze zmiany strukturalne spowodują przenoszenie pracowników do różnych sektorów gospodarki i pozyskiwanie przez nich innych umiejętności zawodowych.  W związku z tym zmiany klimatu i związane z nimi środki polityczne będą w dużym stopniu kształtować przyszłe zapotrzebowanie na konkretne umiejętności. Wymóg posiadania nowych kompetencji wynikający z gospodarki niskoemisyjnej będzie, początkowo, sprzyjał pracownikom wysokowykwalifikowanym. Wraz z wchłonięciem przez rynek nowych technologii jednak również pracownicy niskowykwalifikowani będą w stanie objąć nowe stanowiska, pod warunkiem że zostaną odpowiednio przeszkoleni. Dlatego właśnie koncentracja działań na rozwoju umiejętności, w celu ułatwienia przejścia do nowych miejsc pracy i ograniczenia braków i niedoborów umiejętności, wraz z odpowiednim dialogiem społecznym są głównymi warunkami płynnego przejścia do gospodarki niskoemisyjnej.  Sprawozdanie „Zatrudnienie w Europie” tworzy bazę analityczną wspólnego sprawozdania na temat zatrudnienia, w sprawie którego Komisja przedłoży wniosek dnia 9 grudnia. Wspólne sprawozdanie na temat zatrudnienia jest analityczno-sprawozdawczą częścią strategii UE na rzecz wzrostu gospodarczego i zatrudnienia.    MEMO/09/514   Sprawozdanie „Zatrudnienie w Europie” za rok 2009:    http://ec.europa.eu/social/main.jsp?catId=119&amp;langId=en    Aby otrzymywać pocztą elektroniczna bezpłatny biuletyn informacyjny Komisji Europejskiej na temat zatrudnienia, spraw społecznych i równości szans, odwiedź stronę:   http://ec.europa.eu/social/e-newsletter
