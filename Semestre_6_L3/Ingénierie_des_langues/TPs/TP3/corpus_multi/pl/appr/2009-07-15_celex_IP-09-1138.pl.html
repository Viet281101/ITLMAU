IP/09/1138 Bruksela, dnia 15 lipca 2009 r. Komisja przedstawia wniosek o ustanowienie ruchu bezwizowego dla obywateli krajów Bałkanów Zachodnich  Długoletnie zobowiązanie Komisji Europejskiej do wprowadzenia ruchu bezwizowego dla obywateli krajów Bałkanów Zachodnich zostało dziś potwierdzone poprzez przyjęcie wniosku w sprawie ustanowienia ruchu bezwizowego z Byłą Jugosłowiańską Republiką Macedonii, Czarnogórą i Serbią. Dzisiejszy wniosek umożliwi obywatelom tych trzech krajów podróżowanie do państw obszaru Schengen   1   na podstawie nowych paszport biometrycznych. Wniosek Komisji wymaga zatwierdzenia przez Radę po uprzedniej konsultacji z Parlamentem Europejskim. Komisja nadal będzie dążyć do zniesienia wiz dla obywateli Albanii oraz Bośni i Hercegowiny. Dzisiejszy wniosek jednak nie obejmuje tych państw, bowiem nie wypełniły one jeszcze wszystkich koniecznych warunków. Jeśli zostanie utrzymane obecne tempo reform i jeśli zostaną spełnione wszystkie warunki, Komisja mogłaby rozważyć przedstawienie nowego wniosku dotyczącego tych państw w połowie 2010 r.  Przedstawiając wniosek Komisji jej wiceprzewodniczący Jacques Barrot, odpowiedzialny za dziedziny sprawiedliwości, wolności i bezpieczeństwa, oświadczył: „ Nasz wniosek to prawdziwie dobra wiadomość dla mieszkańców Bałkanów Zachodnich, a przede wszystkim dla obywateli Byłej Jugosłowiańskiej Republiki Macedonii, Czarnogóry i Serbii. Wiem, jakie znaczenie ma dla nich zniesienie wiz. Dzisiejszy wniosek jest wynikiem intensywnej pracy władz i obywateli tych państw w dążeniu do spełnienia wyznaczonych warunków. Serdecznie im gratuluję osiągnięcia celu! ” .  Komisarz odpowiedzialny za zagadnienia związane z rozszerzeniem Olli Rehn dodał: „Będziemy dążyć do tego i wyrażamy stanowcze przekonanie, że Albania oraz Bośnia i Hercegowina niedługo pójdą za przykładem swoich sąsiadów. Istniejący harmonogram jest nadal całkowicie możliwy do zrealizowania, jeśli władze tych krajów w pełni skoncentrują się na tej realizacji. Wierzę, że jeżeli proces ten będzie postępował szybko, oba kraje wkrótce zrównają się z sąsiadami. Jeśli zostaną spełnione wszystkie warunki, Komisja mogłaby rozważyć przedstawienie nowego wniosku dotyczącego tych państw w połowie 2010 r. ”   Wprowa dzenie ruchu bezwizowego stanowi podwaliny unijnej polityki integracji z Bałkanami Zachodnimi. Ułatwianie kontaktów międzyludzkich rozszerza możliwości biznesowe i stwarza mieszkańcom tego regionu warunki do lepszego poznania Unii Europejskiej. Niemniej ruch bezwizowy nie jest możliwy bez spełnienia wszystkich wymogów bezpieczeństwa, dlatego też Komisja rozpoczęła z krajami Bałkanów Zachodnich dialog w sprawie ułatwień wizowych. W oparciu o harmonogram przedstawiony przez Komisję zaangażowane kraje osiągnęły znaczny postęp w polepszaniu zabezpieczeń paszportowych, wzmacnianiu kontroli granicznych oraz ram instytucjonalnych do walki z przestępczością zorganizowaną i korupcją, a także rozwijaniu stosunków zewnętrznych i poprawie przestrzegania praw podstawowych. Komisja ściśle nadzorowała prowadzone przygotowania. Wszystkim krajom wyznaczono jednakowe warunki. Była Jugosłowiańska Republika Macedonii spełniła wszystkie konieczne wymogi. Jeśli chodzi o Serbię i Czarnogórę, zniesienie wiz będzie uzależnione od wypełnienia przez nie jeszcze niezrealizowanych kryteriów do dnia przyjęcia omawianego wniosku przez Radę. Albania oraz Bośnia i Hercegowina muszą kontynuować podjęte wysiłki, aby uzyskać pozytywną rekomendację Komisji. W Albanii oraz Bośni i Hercegowinie nadal dopracowania wymaga dziedzina walki z przestępczością zorganizowaną i korupcją, procedura wydawania paszportów oraz zarządzanie granicami i migracją. Mieszkańcy Kosowa (na mocy rezolucji Rady Bezpieczeństwa ONZ 1244) również nie będą jeszcze korzystać ze zwolnienia z obowiązku wizowego. Na terytorium Kosowa nie spełniono jeszcze wszystkich wymogów technicznych koniecznych do wprowadzenia systemu bezwizowego. Komisja nadal będzie ściśle współpracować zarówno z władzami serbskimi, jak i władzami Kosowa i zbada możliwości rozwiązania kwestii wiz w przyszłości. Więcej informacji na temat działalności wiceprzewodniczącego Barrota można uzyskać na stronie internetowej komisarza:    http://ec.europa.eu/commission_barroso/barrot/welcome/default_en.htm      1 :  wszystkie państwa członkowskie UE oprócz Wielkiej Brytanii i Irlandii, a także Szwajcaria, Norwegia i Islandia.
