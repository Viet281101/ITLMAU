IP/09/506
Briuselis, 2009 m. kovo 31 d.Prekių ženklų apsauga Europos
Sąjungoje gerokai pigesnė ir prieinamesnėEuropos Komisija ir ES valstybės narės
nusprendė dar labiau sumažinti Ispanijoje (Alikantėje)
įsikūrusioje Vidaus rinkos derinimo tarnybai – už ES
prekių ženklų teisių suteikimą atsakingai Bendrijos
agentūrai – mokamus mokesčius ir supaprastinti registracijos
tvarką. Minėtieji mokesčiai jau buvo sumažinti 2005 m.
(IP/05/1289),
o ši priemonė padės ES bendrojoje rinkoje veikiančioms
įmonėms kur kas lengviau ir mažesnėmis sąnaudomis
apsaugoti prekių ženklus – jos turėtų sutaupyti apie
60 mln. eurų per metus. Priemonė įsigalios 2009 m.
gegužės 1 d.
Už vidaus rinką ir paslaugas atsakingas Komisijos narys Čarlis
Makryvis (Charlie McCreevy) sakė: „Tai gera naujiena Europos
įmonėms. Gerokai mažesni mokesčiai ir paprastesnė
tvarka padės joms lengviau ir mažesnėmis sąnaudomis
apsaugoti prekių ženklus ES mastu. Tai paskatins verslumą ir
suteiks postūmį ūkinei veiklai, o tai labai svarbu ekonomikos
krizės laikotarpiu. Labiausiai šių pokyčių naudą
pajus mažosios ir vidutinės įmonės, kurioms tenkanti
prekių ženklų apsaugos finansinė ir procedūrinė
našta dažnai būna sunki.“ Vidaus rinkos derinimo
tarnybos pirmininkas Wubbo de Boer sakė: „Mažoms
įmonėms Bendrijos lygmens prekių ženklų apsauga
užtikrina teisę ateityje laisvai patekti į bendrąją
Europos rinką ir joje siūlyti savo prekes ir paslaugas. Didesnėms
įmonėms – tai esminė priemonė tarptautiniam verslui
plėtoti.“
Mokesčių mažinimas ir tvarkos paprastinimas visų pirma
reiškia, kad bus nustatytas nulinis Bendrijos prekių ženklų
registracijos mokestis.  Įmonės mokės tik paraiškos
pateikimo mokestį – joms nebereikės mokėti atskiro
registracijos mokesčio. Todėl Bendrijos prekės ženklo
registracijos laikas taip pat gerokai sutrumpės.
Tai reiškia, kad ateityje įmonės mokės tik 1050 eurų
paraiškos pateikimo mokestį (dabar jos moka 1750 eurų
paraiškos pateikimo ir Bendrijos prekės ženklo registracijos
mokestį). Internetu paraiškas teikiančios įmonės
mokės dar mažiau: vietoje dabar mokamos bendros 1600 eurų sumos
joms tereikės sumokėti 900 eurų paraiškos pateikimo
mokestį.  
Taigi ateityje įmonės už Bendrijos prekės ženklo
registraciją mokės 40 % mažiau, o jei naudosis
elektroninėmis priemonėmis – 44 % mažiau. 
Be to, individualus mokestis už tarptautines prekės ženklo
paraiškas ir registraciją, kuriose pagal Madrido protokolą
nurodoma Europos bendrija, bus sumažintas nuo 1450 eurų iki 870
eurų, t. y. jis sumažės 40 %.
Pagrindinė informacija
 1994 m. Ministrų taryba įsteigė Vidaus rinkos derinimo
tarnybą. Nuo pirmųjų tarnybos veiklos metų –
1996 m. – Bendrijos prekių ženklų paklausa nuolat
didėjo, kartais – neįtikėtinu tempu.  Vidaus rinkos
derinimo tarnyba šimtų tūkstančių bendrovių
iš viso pasaulio prašymu jau įregistravo iš viso daugiau
kaip 500 tūkst. prekių ženklų.  Kadangi Vidaus rinkos
derinimo tarnyba yra ES agentūra, kurios veikla finansuojama iš
nuosavų lėšų, šios tarnybos biudžetą sudaro
tik įmonių, kurios naudojasi jos paslaugomis, mokami mokesčiai.
Ji negauna iš ES mokesčių mokėtojų nei subsidijų,
nei finansinės paramos ir, kadangi ši tarnyba yra pelno nesiekianti
organizacija, jos biudžetas turi būti subalansuotas.  
Per kelerius pastaruosius metus Vidaus rinkos derinimo tarnyba sėkmingai
įdiegė plataus masto programą, kurios tikslas – padidinti
našumą, efektyvumą ir kartu užtikrinti paslaugų
kokybę, kuri padeda pritraukti vis daugiau įmonių. Nors
2005 m. mokesčiai buvo sumažinti, Vidaus rinkos derinimo tarnyba
pastaruoju metu sukaupė labai dideles pinigų atsargas.
Todėl Vidaus rinkos derinimo tarnyba, toliau investuodama į
paslaugų (ypač internetinių paslaugų) tobulinimą ir
paraiškų nagrinėjimo laiko trumpinimą, gali dalytis
padidėjusio našumo teikiama nauda su visomis įmonėmis,
visų pirma mažosiomis ir vidutinėmis įmonėmis, kurioms
intelektinės nuosavybės teisių apsauga ir šių
teisių užtikrinimas dažnai yra finansiškai sunkiai
prieinami.
Dėl šio esminio mokesčių sumažinimo daug tartasi su
valstybėmis narėmis. Tai pirmoji iš kelių priemonių,
kuriomis ateityje siekiama geriau subalansuoti Vidaus rinkos derinimo tarnybos
biudžetą ir dėl kurių valstybės narės
susitarė Vidaus rinkos derinimo tarnybos Administracinės tarybos ir
Biudžeto komiteto jungtiniame susitikime 2008 m. rugsėjo
mėn.
Išsamesnė informacija:
http://ec.europa.eu/internal_market/indprop/tm/index_en.htm
http://oami.europa.eu
