IP/09/1883   Briuselis, 2009 m. gruodžio 7  d.  Komisija pradeda balsavimą internetu dėl naujojo ES ekologinio logotipo  Nuo šiandien Europos Komisijos Žemės ūkio ir kaimo plėtros generalinis direktoratas kviečia visus Europos piliečius balsuoti paskutiniame E S ekologinio logotipo konkurso etape.  Balsavimas internetu vyks svetainėje   http://ec.europa.eu/agriculture/organic/logo/index.htm   , kurioje iki sausio 31 d. bus pristatomi trys į galutinį etapą atrinkti logotipai.  Naujuoju logotipu siekiama gerinti vartotojų apsaugą ir skatinti ekologinį ūkininkavimą.  Kitaip negu dabartinis, naujasis logotipas bus privalomas ant visų fasuotų ekologinių produktų, kurių kilmės šalis – viena iš 27 valstybių narių ir kurie atitinka ženklinimo standartus.  „Šiuo balsavimu internetu Europos Komisija nori užtikrinti, kad naujasis logotipas patiktų kuo daugiau žmonių.  Vieša atranka siekiama ir platesnio tikslo – atskleisti žmonėms ekologinio ūkininkavimo sektoriaus svarbą“, – teigia už žemės ūkį ir kaimo plėtrą atsakinga Komisijos narė Marianna Fischer Boel. Naujasis logotipas reprezentuos ES tiek jos viduje, tiek už jos sienų. Jis turėtų būti lengvai įsimenantis ir be žodžių ar raidžių atskleisti sąsają su ES ir ekologiniu ūkininkavimu.  Šiai nelengvai užduočiai įvykdyti Europos Komisija pakvietė dizaino ir meno studentus iš visos Europos, paskelbdama ES ekologinio logotipo konkursą, kuris vyko 2009 m. balandžio–birželio mėnesiais. Iš viso 3422 būsimųjų dizainerių pateikė originalius pasiūlymus. Pasibaigus pasiūlymų teikimo laikui, tarptautinė žinomų narių komisija išrinko tris logotipus ir pradėjo gautinį konkurso etapą.
