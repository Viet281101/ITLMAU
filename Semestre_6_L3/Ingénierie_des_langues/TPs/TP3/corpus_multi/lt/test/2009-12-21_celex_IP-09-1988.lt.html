IP/09/ 1988   Briuselis, 2009 m. gruodžio 21 d.  ES sveikos mitybos akcija.  Paskutinis internetinio lobio paieškų žaidimo etapas ES-27 valstybių narių jaunimas kviečiamas pasitikrinti žinias apie darnią mitybą ir sveiką gyvenimo būdą, prisiminti vaisių, daržovių ir pieno produktų teikiamą naudą ir laimėti puikių, su sportu ir tinkamais valgio gaminimo įpročiais susijusių prizų. Paskutinė žaidimo dalyvių lobio paieškų diena – 2009 m. gruodžio 31 d.  Reklaminės akcijos „Valgyk, gerk, judėk!“, kurios pradžią rugsėjo 28 d. paskelbė Komisijos narė Mariann Fischer Boel (žr.   IP/09/1366   ), svetainėje pristatoma skanių ir sportiškų personažų – vaisių, daržovių ir pieno produktų, – pasakojančių moksleiviams savo istorijas, kompanija. Lobio paieškų žaidimą sudaro 8 etapai – kiekviename iš jų užduodama po 2 klausimus, į kuriuos atsakyti padeda Skanioji kompanija. Dalyvauti gali vaikai iki 16 metų, o laimėtojų laukia puikios dovanos, padėsiančios energingai pradėti 2010 metus. Tarp jų – kalnų dviratis, jogurto gaminimo automatas, sulčiaspaudė ir stalo teniso komplektas. Pagrindiniai faktai  Sveikos mitybos akcija vykdoma kartu su ES mokyklų aprūpinimo vaisiais programa ir ES pieno tiekimo mokykloms programa – svarbiomis iniciatyvomis, kuriomis norima paskatinti vaikus darniau ir sveikiau maitintis.  Sveikos mitybos akcijos šūkis „ Valgyk, gerk, judėk! “ įgyvendinamas tiesiog mokyklose. Skaniosios kompanijos Belgijoje, Prancūzijoje, Jungtinėje Karalystėje, Airijoje, Estijoje, Lietuvoje ir Lenkijoje surengtuose reklaminės akcijos žaidimuose dalyvavo daugiau kaip 17 000 moksleivių ir jų mokytojų. Mokyklų atsiliepimai apie šią akciją labai teigiami – renginiai buvo įdomūs, pamokomi ir interaktyvūs. Akivaizdu, kad akciją reikėtų tęsti, nes iš visos ES gaunama daug prašymų atvykti dar kartą ir aplankyti dar daugiau mokyklų.  Parengtas įdomus vaizdo pranešimas, kuriame Belgijos teniso čempionė Justine Henin ir aštuonmetis Gineso rekordininkas Rosolino Cannio kviečia vaikus gerinti mitybos įpročius. Be to, tėvai gali rasti daug naudingų patarimų, kaip paskatinti vaikus labiau derinti pusryčių maistą ar rinktis sveikesnius užkandžius. Internetiniame mokytojų kampelyje visomis ES kalbomis pateikiama informacija apie geriausias iniciatyvas, faktus ir skaičius ir pedagogines priemones. Taip siekiama padėti mokyklose dirbantiems mokytojams. Naujausios „Eurobarometro“ apklausos duomenimis, trys ketvirčiai apklausos dalyvių visiškai pritaria teiginiui, kad „dabar greičiausiai yra daugiau antsvorio turinčių vaikų nei prieš penkerius metus“. Iš tikrųjų Europos Sąjungoje yra apie 22 mln. antsvorio turinčių vaikų, iš jų 5 mln. – nutukę. Daugiau informacijos rasite: Skaniosios kompanijos akcija    http://ec.europa.eu/agriculture/tasty-bunch/    Lobio paieškos    http://ec.europa.eu/agriculture/tasty-bunch/treasure-hunt/index_en.htm    Naujausia garso ir vaizdo medžiaga spaudai    http://ec.europa.eu/agriculture/tasty-bunch/press-corner/index_en.htm?press=audiovisual
