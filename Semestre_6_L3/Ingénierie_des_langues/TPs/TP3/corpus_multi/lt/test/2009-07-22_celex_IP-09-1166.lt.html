IP/09/1166 Briuselis, 2009 m. liepos 22 d.  Bulgarija ir Rumunija.  Siekiant tolesnės pažangos teismų reformos ir kovos su korupcija srityse būtinas politinis sutarimas  Tam, kad sparčiau vyktų reforma abiejose valstybėse narėse, reikalinga visų partijų politinė parama. Tačiau dar daug reikia nuveikti, kad būtų pasiekta įtikinamų rezultatų teismų reformos, kovos su korupcija ir – Bulgarijos atveju – kovo su organizuotu nusikalstamumu – srityse. Tai pagrindinė išvada, kurią galima padaryti iš dviejų Komisijos šiandien priimtų ataskaitų. Praėjusiaisiais metais Rumunija pateikė svarbius baudžiamosios teisės, civilinės teisės ir teismo procedūrų reformų pasiūlymus, bet tam, kad nepriklausomi teismai galėtų priimti greitus ir veiksmingus sprendimus dėl aukšto lygio korupcijos, reikia didesnės politinės paramos. Bulgarija pradėjo prokuratūros restruktūrizaciją ir tai leido pareikšti daugiau kaltinimų ir paskelbti daugiau nuosprendžių. Kita vertus, kovai su korupcija ir organizuotu nusikalstamumu būtina didesnė politinė parama – tai neabejotinai turėtų būti svarbiausia naujos vyriausybės užduotis. Komisija pripažįsta, kad būtina tolesnė parama ir priežiūra, ir ragina valstybes nares ir toliau padėti Bulgarijai ir Rumunijai tas reformas vykdyti. Ataskaitose pateikiamos konkrečios rekomendacijos, kurias Bulgarija ir Rumunija turėtų įgyvendinti ateinančiaisiais metais.  Europos Komisijos Pirmininkas José Manuelis Barroso sakė: „Pasiektą reformos spartą dabar reikia sutvirtinti nacionaliniu politiniu visų partijų ir institucijų sutarimu ir įtikinamesniais rezultatais. Abiejų šalių ir visos Europos piliečiai turi būti tikri, kad įstatymai vienodai galioja visiems. Tikiuosi, kad abi vyriausybės greitai pradės vykdyti konkrečias Komisijos pasiūlytas rekomendacijas dėl reformos“.  Komisijos analizė, kaip ir ankstesnėse ataskaitose, pagrįsta Bulgarijos ir Rumunijos valdžios institucijų padarytos pažangos vertinimu ir valstybių narių, tarptautinių organizacijų, nepriklausomų ekspertų ir kitų šaltinių pateikta informacija.  Komisija kelis kartus siuntė savo atstovus į Bulgariją ir Rumuniją, jai padėjo aukšto lygio specialistai iš kitų valstybių narių.  Šiose ataskaitose taip pat atsižvelgiama į Bulgarijos ir Rumunijos atsakymus į Komisijos parengtus išsamius klausimynus.   Bulgarijos pažangos ataskaitoje atkreipiamas dėmesys į teigiamai pasikeitusį požiūrį ir nurodomi kai kurie techninio pobūdžio veiksmai, kuriuos Bulgarija atliko reaguodama į 2008 m. liepos mėn. Komisijos ataskaitą. Bulgarija ėmėsi veiksmų, skirtų baudžiamajam persekiojimui už sunkius nusikaltimus pagerinti: reorganizavus prokuratūrą ir pakeitus metodiką pateikiama vis daugiau kaltinimų, pirmiausia dėl sukčiavimo naudojant ES lėšas, ir paskelbti pirmieji nuosprendžiai dėl organizuoto nusikalstamumo. Be to, Bulgarija ištyrė sunkių baudžiamųjų bylų vilkinimo atvejus ir pateikė rekomendacijas, kaip pagreitinti teismų procedūras. Šios rekomendacijos iš dalies įgyvendintos ir tai leido greitai užbaigti kai kurias bylas. Aukščiausiosios teismų tarybos inspekcija padarė vilčių teikiančią pažangą ir kartu su Aukščiausiuoju kasaciniu teismu ėmėsi veiksmų, kad teisė būtų taikoma vienodžiau.  Tačiau šie pažangos ženklai kol kas niekaip nepaveikė Bulgarijos gyventojų kasdienybės, kurie dar nejaučia jokio pagerėjimo. Visuomenės nuomone, teisingumas Bulgarijoje vykdomas lėtai ir kartais šališkai, nes kai kuriuos prokurorus ir magistratus galima paveikti ar jiems trukdyti. Bulgarijai kyla sunkumų dėl pasenusio Baudžiamojo kodekso ir pernelyg formalios teismų praktikos. Esminė teismų reforma dar nepradėta, o teigiami su dabartinės reformos vykdymu susiję rezultatai kol kas tik pavieniai. Juos būtina paremti plataus masto politiniu sutarimu ir įtikinama strategija, kad kova su organizuotu nusikalstamumu ir korupcija taptų svarbiausiu Bulgarijos prioritetu. Ataskaitoje Bulgarija raginama prisiimti tvirtą ir ilgalaikį politinį įsipareigojimą išlaikyti esamą pažangos spartą ir ją didinti, kad būtų užtikrinti svaresni aukšto lygio korupcijos ir organizuoto nusikalstamumo bylų tyrimo, baudžiamojo persekiojimo už jas ir jų nagrinėjimo rezultatai.  Rumunijai skirtoje ataskaitoje pažymima, kad valdžios institucijos efektyviai reagavo į 2009 m. vasario mėn. Komisijos tarpinėje ataskaitoje išreikštą susirūpinimą ir priėmė naujus Baudžiamąjį ir Civilinį kodeksus, taip pat pateikė pasiūlymus dėl teismų procedūrų reformos. Nuolat daroma pažanga vykdant baudžiamąjį persekiojimą aukšto lygio korupcijos bylose, be to, imtasi veiksmų teismų bei prokuratūrų personalo padėčiai pagerinti ir teismų praktikos, kaip antai dėl generalinio prokuroro pareikštų apeliacijų teisės interesais ir darbo grupės rekomendacijų, nuoseklumui padidinti. Nacionalinė tarnybinio sąžiningumo agentūra jau veikia ir pasiekė gerų rezultatų nagrinėdama turto deklaracijas, bet teismai dar nepriėmė sprendimų dėl pirmųjų jos pradėtų bylų.  Tačiau šie reformos rezultatai kol kas pavieniai, jie dar netapo įprasta praktika ir nesuteikė praktinės naudos Rumunijos piliečiams. Parlamentas turėtų prisiimti visapusišką įsipareigojimą kovoti su aukšto lygio korupcija. Akivaizdžiai trūksta iniciatyvos kovoti su vietos korupcija. Teismo praktika tebėra prieštaringa, o dėl skubių potvarkių ir įgyvendinimo taisyklių nenuosekli tapusi teisės aktų leidyba kelia teisinį nesaugumą. Apskritai vis dar nėra pakankamo politinio sutarimo dėl reformos ir tvirto politinių partijų įsipareigojimo siekti realios pažangos. Kyla pavojus, kad dėl nuolatinės politinių partijų tarpusavio kovos tebeaugančios leidžiamų teisės aktų, įgyvendinimo taisyklių ir kitokios veiklos apimties gali būti nukrypta nuo esminio tikslo. Ataskaitoje Rumunija kviečiama siekti politinio sutarimo, kad teismų sistema galėtų veikti nepriklausomai ir vykdant nešališkus korupcijos tyrimus būtų priimti greiti ir veiksmingi sprendimai. Abiejose ataskaitose pripažįstama, kad, remiant reformas Bulgarijoje ir Rumunijoje, būtina tolesnė Komisijos pagalba ir priežiūra, kol bus pasiekti visi tikslai ir bus galima nebetaikyti Bendradarbiavimo ir patikros mechanizmo (BPM). Pagrindiniai faktai  2007 m. sausio 1 d. Komisija sukūrė Bendradarbiavimo ir patikros mechanizmą, skirtą Bulgarijos ir Rumunijos prisiimtiems įsipareigojimams teismų reformos, kovos su korupcija bei organizuotu nusikalstamumu srityse vertinti. Komisija paprašyta reguliariai teikti ataskaitas apie papildomas priemones. Pirmąją ataskaitą Komisija paskelbė 2007 m. birželio 27 d. ir nuo tada jas rengia du kartus per metus. Šiandien paskelbtose Komisijos ataskaitose vertinama pažanga, padaryta siekiant stojimo į ES metu nustatytų tikslų teismų sistemos, kovos su korupcija ir – Bulgarijos atveju – kovos su organizuotu nusikalstamumu srityse. Ataskaitose atsižvelgiama į Bulgarijos ir Rumunijos vyriausybių, Komisijos ir valstybių narių atstovybių šiose šalyse, pilietinės visuomenės organizacijų, asociacijų ir specialistų pateiktą informaciją. Komisijos ataskaitos papildomos išsamiomis kiekvienos šalies techninėmis ataskaitomis.  Išsamesnė Bendradarbiavimo ir patikros mechanizmo ir apsaugos sąlygų apžvalga pateikiama   MEMO/07/260   . Visos ataskaitos pateikiamos    http://ec.europa.eu/dgs/secretariat_general/cvm/index_en.htm   .
