IP/09/238
Briuselis, 2009 m. vasario 10 d.Komisijos iniciatyva pasirašytame
Merų susitarime 400 miestų įsipareigojo viršyti
Europos Sąjungos energetikos srityje numatytą 20 proc.
išlakų sumažinimo tiksląŠiandien Europos Parlamento didžiojoje
posėdžių salėje (Hemicycle) įvykusios iškilmingos
ceremonijos metu daugiau kaip 350 Europos miestų merų,
pasirašydami Merų susitarimą, įsipareigojo
viršyti ES energetikos srityje numatytą 20 proc. CO2
išlakų sumažinimo iki 2020 m. tikslą. Vykdydami
šią Europos Komisijos ir Regionų komiteto iniciatyvą daugiau
kaip 60 mln. piliečių atstovai kartu sieks aplinkos pokyčių
ir protingesnio energijos vartojimo. 
„Didžiausia Europoje pagamintos energijos dalis suvartojama
miestuose. Todėl miestai turės kovoti ir laimėti kovą su
klimato kaita. Štai kodėl visos Europos merai, pasirašydami
Merų susitarimą, teikia mums daug vilties, ypač šiuo
sudėtingu laikotarpiu,“ – sakė Komisijos narys Andris
Piebalgas.
Kalbėdamas per pasirašymo ceremoniją, Regionų komiteto
pirmininkas Lucas Van den Brande, sakė: „Merų susitarimas
– tai puiki iniciatyva, kuri bus taikoma dar plačiau padedant
Regionų komitetui. Europos ambicingi šiltnamio efektą
sukeliančių dujų sumažinimo tikslai bus pasiekti tik tada,
kai Europos vietos ir regionų valdžios institucijos susivienys ir taps
veiklos partnerėmis. Susitarimas skirtas ne tik didmiesčiams:
mažesni miestai ir miesteliai, taip pat ištisi regionai
turėtų būti skatinami pasirašyti susitarimą ir
prisiimti įsipareigojimus aplinkos srityje. Regionų komitetas taip pat
plėtoja mintį sukurti Merų susitarimą pasirašiusių
miestų ir regionų tinklą, kad jie galėtų keistis
geriausiomis idėjomis ir patirtimi.“
Daugiau kaip 100 visos Europos merų dalyvavo  pasirašymo
ceremonijoje, kuriai pirmininkavo Europos Komisijos Pirmininkas Jose Manuelis
Barroso, už energetiką atsakingas Komisijos narys Andris Pielbalgas,
Regionų komiteto pirmininkas Lucas Van den Brande, Europos Parlamento
pirmininko pavaduotojas Alejo Vidal Quadrasas, Budapešto meras Gáboras
Demszky, Hamburgo meras Ole von Beustas, Madrido meras Alberto Ruiz
Gallardónas, Rygos meras Jānis Birksas ir Vekšės
(Švedija) meras Bo Frankas.
Ta proga šiandien pradeda veikti Merų susitarimui skirta interneto
svetainė, kuri bus iniciatyvoje dalyvaujančių miestų ir
piliečių tinklo platforma ir vieta, kur bus galima gauti pagalbos.
Naujojoje interneto svetainėje www.eumayors.eu rasite
naujienų apie susitarimo įgyvendinimą ir nuotraukų, taip pat
informaciją apie iniciatyvoje dalyvaujančius miestus.
Daugiau informacijos rasite dokumente MEMO/09/59.
