IP/09/845 Briuselis, 2009 m. gegužės 28 d.  Reali nauda Europos piliečiams – 2004–2009 m. Komisijos darbo rezultatai   Prieš Europos Parlamento rinkimus šiandien Europos Komisija pristatė savo darbo rezultatus.  Europos Komisijai pavyko pasiekti, kad iš naujo suvienyta Europos Sąjunga dirbtų savo piliečių labui, ir padaryti 27 valstybių narių sąjungą stabilesnę ir turtingesnę.  Ji ryžtingai reagavo į finansų ir ekonomikos krizę.  Ji įdiegė integruotą požiūrį į kovą su klimato kaita ir energijos tiekimo užtikrinimą.  Komisija siekė paveikti globalizaciją, kad ji būtų atvira visiems, geriau reguliuojama ir atitiktų Europos vertybes.  Europos Komisijos Pirmininkas José Manuelis Barroso sakė:  „ Ši pirmoji išsiplėtusios 27 valstybių narių Europos Sąjungos Komisija dirbo vienu sudėtingiausių Europos Sąjungai laikotarpiu – vykstant dideliems ekonominiams ir socialiniams pokyčiams.  Savo darbo rezultatais įrodėme, kad tvirtai laikėmės kertinių vertybių ir siekėme pagrindinių tikslų, kurie lėmė Europos Sąjungos sėkmę ir turės didelės įtakos įgyvendinant Europos projektą ateityje.   Ypač didžiuojuosi mūsų atsaku į ekonomikos ir finansų krizę, mūsų plataus užmojo kovos su klimato kaita darbotvarke ir sukurta tikra Europos energetikos politika.  Šiuo metu pirmaujame formuodami globalizaciją pagal Europos vertybes ir visame pasaulyje gindami Europos interesus.  Atėjo laikas Europos piliečiams Europos Parlamento rinkimuose išreikšti savo nuomonę dėl ateities.  Raginu Europos piliečius pasinaudoti šia demokratine teise.“  Komisijos darbo r ezultatai pateikti išsamiame dokumente, šiandien paskelbtame visomis oficialiosiomis ES kalbomis.   J. M. Barroso vadovaujama Komisija per pastaruosius penkerius metus įgijo piliečių, ūkio subjektų, valstybių narių ir Europos Parlamento pasitikėjimą.  Ji įrodė, kad gali siūlyti ambicingas, bet realistiškas iniciatyvas ir užtikrinti jų įgyvendinimą.  Ir visa tai padaryta institucinių pokyčių ir ekonomikos krizės sąlygomis.  Susitarta dėl svarbių naujų teisės aktų, kuriais siekiama užtikrinti, kad piliečiai galėtų naudotis visais bendrosios rinkos privalumais, pvz., didesnėmis keleivių teisėmis, mažesnėmis judriojo ryšio išlaidomis ar paprastesniais tarptautiniais mokėjimais.  Komisija taip pat supaprastino ES taisykles – pasiūlė panaikinti beveik 10 % nereikalingų teisės aktų ir sumažinti įmonių, ypač mažųjų ir vidutinių, administracinę naštą.  Atnaujindama Lisabonos strategiją ir peržiūrėdama Stabilumo ir augimo paktą Komisija daugiausia dėmesio skyrė augimui ir darbo vietoms, todėl Europa yra geriau pasirengusi reaguoti į dabartinę ekonomikos, finansų ir užimtumo krizę.  Komisija buvo pirmoji tarptautinė institucija, kuri pateikė patikimą ekonomikos gaivinimo planą, sprendė klausimus, susijusius su nuvertėjusiu turtu, kapitalo atkūrimu, valstybės pagalba, ir ėmėsi priemonių, kad konkrečiuose sektoriuose, pavyzdžiui, automobilių, būtų pereita nuo sanavimo prie gaivinimo veiksmų.  Įgyvendindama Larosière ataskaitoje pateiktas rekomendacijas Komisija ėmėsi lyderio vaidmens kovojant su krize tiek G 20, tiek Europos lygiu.  J. M. Barroso vadovaujamos Komisijos pastangomis iš esmės pasikeitė Europos požiūris į klimato kaitą ir energetiką.  J. M. Barroso vadovaujamai Komisijai parengus ambicingą teisės aktų priemonių paketą Europa įrodė sau, kad yra pasirengusi imtis lyderio vaidmens ir jį išlaikyti rengiantis Kopenhagos klimato kaitos deryboms.  Ji užtikrina, kad trumpalaikės priemonės, kurių imamasi reaguojant į ekonomikos krizę, visiškai atitiktų mūsų ilgalaikius tikslus.  Europos Komisija sunkiai dirbo formuodama kintančias visuotines sąlygas taip, kad būtų sumažintas skurdas ir išspręsti visuotiniai sveikatos, migracijos ir saugumo klausimai.  Ji įrodė, kad gali daryti įtaką krizėms Gruzijoje, Artimuosiuose Rytuose ir Afrikoje.  Be to, ES dėjo pastangas, kad užtikrintų regioninį stabilumą kaimyninėse šalyse, ir skatino veiksmingą ir įvairiapusišką partnerystę su didžiausiomis pasaulio valstybėmis, siekdama apginti Europos interesus ir vertybes.  Vis dėlto dar yra nebaigtų darbų.  Reikia užbaigti Dohos derybų raundą.  Komisija pateikė keletą finansų rinkos reformos, užimtumo didinimo ir kitų neatidėliotinų problemų sprendimo pasiūlymų, tačiau ES juos dar turi patvirtinti.  Kad suvaldytų dabartinės ekonomikos krizės pasekmes, Komisijai reikės sutelkti pastangas ir užtikrinti, kad po krizės Europos Sąjunga būtų stipresnė.  Komisija ir toliau daug dėmesio skirs būtinybei ratifikuoti Lisabonos sutartį, kuria išplečiama Europos Sąjungos kompetencija.  J. M. Barroso vadovaujama Komisija ėmėsi iniciatyvos siūlyti, kaip spręsti šiandienos problemas.  Ekonomikos gaivinimo planas, kova su klimato kaita, energetinis saugumas, Europos prisitaikymo prie globalizacijos padarinių fondas, 1 mlrd. eurų maisto priemonei, kad būtų skatinamas vystymasis, Europos technologijų institutas, 5 mlrd. eurų energetikos projektams ir plačiajuosčiam ryšiui kaimo bendruomenėse, taip pat migracijos paktas – visa tai Komisijos iniciatyvos.  Komisija įrodė, kad 27 valstybių narių ES gali dirbti, diskutuoti ir siekti rezultatų.  Komisija yra Europos darbotvarkės varomoji jėga.  Tiek gerais, tiek sunkiais laikais ji siekė, kad 27 valstybės narės susitartų visuose Europos Vadovų Tarybos susitikimuose.  Toks yra šios Komisijos palikimas. Pagrindinė informacija  J. M. Barroso vadovaujama Komisija pradėjo dirbti 2004 m. lapkričio 22 d.  Šiai Komisijai įgaliojimai suteikti iki 2009 m. spalio 31 d.   Per pastaruosius ketverius su puse metų Komisija priėmė svarbių teisės aktų pasiūlymų.  Nuo 2005 m. pradžios pagal bendro sprendimo procedūrą Europos Parlamentas ir Taryba sėkmingai susitarė dėl daugiau kaip 470 pasiūlymų.  Daugiau informacijos apie Komisijos darbo rezultatus konkrečiose politikos srityse galima gauti atitinkamuose Komisijos narių biuruose.  Dokumento, kuriame išvardyti Komisijos darbo rezultatai, kopiją galima rasti:    http://ec.europa.eu/commission_barroso/president/priorities/bilan/index_en.htm
