IP/09/1697 Briuselis, 2009 m. lapkričio 11 d.  Lengvesnis vienos valstybės narės įrodymų baudžiamosiose bylose perdavimas kitai valstybei narei ir jų priimtinumo užtikrinimas   Siekdama imtis tolesnių veiksmų, kad pagerintų valstybių narių bendradarbiavimą perduodant įrodymus baudžiamosiose bylose, šiandien Europos Komisija paskelbė žaliąją knygą.  Komisija siekia esamą suskaidytą įrodymų baudžiamosiose bylose gavimo teisinį pagrindą pakeisti viena abipusio pripažinimo principu grindžiama priemone, kuri būtų taikoma visų rūšių įrodymams, ir nustatyti bendrus reikalavimus siekiant užtikrinti jų priimtinumą teismuose.  Žaliąja knyga siekiama pasikonsultuoti su valstybėmis narėmis ir atitinkamomis suinteresuotosiomis šalimis dėl šio metodo tinkamumo ir įvairių su tuo susijusių klausimų.  Komisijos pirmininko pavaduotojas ir už teisingumą, laisvę ir saugumą atsakingas Komisijos narys Jacques’as Barrot teigė: „Valstybių narių teisinių sistemų skirtumai ir nepakankamas abipusis teismo sprendimų pripažinimas neturi tapti kliūtimi vykdyti teisingumą kovojant su tarpvalstybiniu nusikalstamumu. Dėl to ypač svarbu skatinti veiksmingesnį bendradarbiavimą, susijusį su visų rūšių įrodymų baudžiamosiose bylose gavimu, taip lengvinant ir stiprinant valstybių narių teisminį bendradarbiavimą.“  Esamas įrodymų iš kitos valstybės narės gavimo taisykles sudaro įvairios priemonės, kurios grindžiamos skirtingais pagrindiniais principais ir taikymo apimtimi. Tai apsunkina šių taisyklių taikymą, kelia painiavą, o kai kuriais atvejais specialistai gali taikyti ne pačią tinkamiausią priemonę įrodymams surinkti. Taigi, dėl šių veiksnių apsunkinamas veiksmingas tarpvalstybinis bendradarbiavimas. Be to, iš kitos valstybės narės gautų įrodymų priimtinumo teisme klausimas sprendžiamas tik netiesiogiai, nes nėra bendrų įrodymų surinkimo reikalavimų. Dėl to atsiranda pavojus, kad įrodymų gavimo baudžiamosiose bylose taisyklės veiksmingai bus taikomos tik tose valstybėse narėse, kuriose nacionaliniai įrodymų surinkimo reikalavimai panašūs. Komisija, remdamasi 2009 m. birželio 10 d. komunikate „Laisvės, saugumo ir teisingumo erdvė piliečių labui“ nustatytais tikslais, ketina imtis tolesnių veiksmų, kad pagerintų valstybių narių bendradarbiavimą perduodant įrodymus baudžiamosiose bylose. Komisija ketina esamą įrodymų baudžiamosiose bylose gavimo teisinį pagrindą pakeisti viena abipusio pripažinimo principu grindžiama priemone, kuri būtų taikoma visų rūšių įrodymams. Ji taip siekia nustatyti bendrus įrodymų baudžiamosiose bylose rinkimo reikalavimus. Šia žaliąja knyga siekiama pasikonsultuoti su valstybėmis narėmis ir susijusiomis suinteresuotosiomis šalimis dėl šio metodo tinkamumo ir įvairių su tuo susijusių klausimų.    http://www.ec.europa.eu/commission_barroso/barrot/welcome/default_lt.htm
