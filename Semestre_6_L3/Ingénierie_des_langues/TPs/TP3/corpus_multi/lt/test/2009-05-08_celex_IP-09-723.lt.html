IP/09/723
Briuselis, 2009 m. gegužės 8 d.Pasaulinė sanglaudos politika.
Komisijos narės D. Hubner pranešimas pirmoje aukšto lygio
konferencijoje „Regioninis valdymas pasauliniu
mastu“Gegužės 11 d. už
regioninę politiką atsakinga Komisijos narė Danuta Hubner skaitys
pagrindinį pranešimą Briuselyje vyksiančioje konferencijoje
„Regioninis valdymas pasauliniu mastu“. Į pirmąjį
tokio pobūdžio renginį susirinks 300 dalyvių, tarp
kurių bus Europos regionų valdytojų, Brazilijos, Rusijos,
Kinijos, Kanados, Paragvajaus, Senegalo, Burkina Faso ir kitų
šalių atstovų ir regioninių organizacijų,
pavyzdžiui, OLAGI (Lotynų Amerikos vyriausybių organizacija,
angl. Intermediate Governments of Latin America) ir Vakarų Afrikos
ekonominės ir pinigų sąjungos, atstovų. Kadangi
plėtojant ES išorės santykius vis daugiau dėmesio skiriama
sanglaudos politikos krypčiai, renginio tikslas – apžvelgti ES
sanglaudos politikos ir kitų panašių politikos krypčių
kituose pasaulio regionuose patirtį. Pagrindinė konferencijos tema
– sukurti veiksmingesnes valdymo sistemas, kuriomis būtų
užtikrinta didžiausia regioninio vystymosi politikos krypčių
teikiama nauda.
Prieš konferenciją Komisijos narė D. Hubner sakė:
„Visoms pasaulio šalims kyla panašių sunkumų:
pasaulio ekonominė krizė, senėjanti visuomenė, klimato
kaitos pavojai ir netikrumas dėl energetinio saugumo. Europos Sąjunga
plėtoja partnerystę su jai nepriklausančiomis šalimis ir tai
naudinga abiem pusėms. Pastebime, kad vis daugiau šalių domisi ES
sanglaudos politikos modeliu ir laimėjimais skatinant darnų
regionų vystymąsi ir naujas galimybes. Konferencija yra puiki proga
pasidalyti patirtimi ir pasimokyti vieniems iš kitų.“
Dviejų dienų konferenciją organizuoja Europos Komisijos
Regioninės politikos generalinis direktoratas, Vystymosi generalinis
direktoratas, Regionų komitetas ir Pasaulio regioninių asociacijų
forumas (FOGAR). Konferencijoje bus nagrinėjama ES sanglaudos politikos
patirtis ir analizuojami įvairūs vystymosi modeliai, dalijamasi
tarpvalstybinio bendradarbiavimo patirtimi ir aptariamas Europos regionų
vaidmuo skatinant partnerystę su kitais regionais.
Naudojimasis Europos sanglaudos politikos patirtimi
Skaitydama pranešimą Komisijos narė D. Hubner primins
pagrindinę sanglaudos politikos idėją: skatinti ekonominę ir
socialinę sanglaudą mažinant valstybių narių ir
regionų vystymosi skirtumus. Nors ir dabar tai yra svarbiausias sanglaudos
politikos tikslas, ilgainiui Europos regionų problemos keitėsi,
todėl Komisijos narė daugiausia dėmesio skirs tam, kaip ES
politika pasikeitė siekiant prisiderinti prie naujų realijų ir
suteikti strategiškesnį bei veiksmingesnį atsaką.
Ji pabrėš, kodėl nauji globalizacijos, klimato kaitos ir
demografinių pokyčių uždaviniai tokie svarbūs
teritoriniu atžvilgiu ir kodėl jiems spręsti būtini vietos
ir regionų lygmens veiksmai. Komisijos narė D. Hubner taip pat
atkreips dėmesį į svarbiausius sanglaudos politikos
laimėjimus ir išmoktas pamokas, kurie gali būti naudingi ne
Europos šalims.
Konferencija suskirstyta į tris dalis. Pirmojoje dalyje
„Regionų atsakas į pasaulinius
iššūkius“ bus nagrinėjamas įvairių
regioninių valdymo sistemų indėlis į vystymosi programas ES
ir už jos ribų. Antrojoje dalyje „Regioninio bendradarbiavimo
reikšmė globalizuotame pasaulyje“ bus nagrinėjamas vis
aktyvesnis Europos regionų dalyvavimas įvairių pasaulio
miestų ir regionų plėtroje ir aiškinamasi, kaip regioniniai
tinklai gali prisidėti prie vystymosi ir tvarumo užtikrinimo.
Trečiojoje dalyje „Regionų skirtumai besiformuojančios
ekonomikos šalyse“ bus nagrinėjamas įvairių
pasaulio regionų skirtumų mastas ir įvertinama, ar toks
geografinis metodas kaip ES sanglaudos politika yra tinkamiausias šių
skirtumų mažinimo būdas.
Informacija leidėjams
ES su Kinija, Rusija ir Brazilija pasirašė dvišalius
bendradarbiavimo regioninės politikos srityje stiprinimo susitarimus ir
artimiausiu metu ketina pasirašyti panašų susitarimą su
Ukraina. Abiejų susitarimo šalių interesai dėl
priemonių, kuriomis remiamas inovacijomis grindžiamas regioninis
vystymasis, regionų klasifikacija ir apibrėžtis, teritorinis
planavimas, sutampa.
Be to, neseniai Europos Parlamentas sutiko finansuoti (2 mln. EUR)
bandomąjį sanglaudos politikos sklaidos visame pasaulyje
projektą.
Daugiau informacijos apie konferenciją rasite:
http://ec.europa.eu/regional_policy/conferences/globalreggov/index_en.htm
Daugiau informacijos apie ES sanglaudos politikos tarptautinius klausimus
rasite:
http://ec.europa.eu/regional_policy/international/index_en.htm
