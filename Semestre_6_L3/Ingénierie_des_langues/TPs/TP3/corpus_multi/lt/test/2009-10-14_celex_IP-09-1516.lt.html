IP/09/1516 Briuselis, 2009 m. spalio 14 d.  Kosovas * siekia europinės perspektyvos   Šiandien Europos Komisija siūlo pradėti naują Europos Sąjungos ir Kosovo santykių etapą.  Komunikate „Kosovas siekia europinės perspektyvos“ Komisija siūlo pradėti procesą, kuriuo būtų siekiama leisti Kosovo piliečiams keliauti be vizų ir pradėti rengti visapusišką prekybos susitarimą, kuris būtų sudarytas, kai Kosovas atitiks reikalavimus.  Už plėtrą atsakingas Europos Komisijos narys Olli Rehnas sakė:  „Šiandienos sprendimu pradedamas naujas etapas.  Siūlome keletą praktinių priemonių, kurios padėtų pagerinti visų Kosovo piliečių gyvenimą.  Įgyvendinus šias priemones Kosovo piliečiai pamatys, kad priartėjimas prie Europos Sąjungos nėra abstrakti sąvoka ir kad tai visiems teikia realios apčiuopiamos naudos.  Raginame ES valstybes nares pritarti mūsų pasiūlymams ir užtikrinti, kad Kosovas neatsiliktų nuo kitų Vakarų Balkanų šalių daromos pažangos.“  Ši iniciatyva yra Komisijos 2009 m. plėtros strategijos, į kurią įtraukta 2009 m. Kosovo pažangos ataskaita, dalis.  Praėjusių metų lapkričio mėnesį ES valstybės narės palankiai įvertino Komisijos pasiūlymą apsvarstyti būdus, kaip ES galėtų padėti Kosovui siekti politinės, socialinės ir ekonominės pažangos atsižvelgiant į bendras Kosovo europinės perspektyvos aplinkybes.  Šiandien Komisija atkreipia dėmesį į pagrindines politikos sritis, kuriose Kosovas turėtų siekti pažangos artimiausius keletą metų, ir įvardija būdus, kaip ES galėtų padėti. Pabaigoje pateikiamas politikos rekomendacijų sąrašas. Komisija siūlo pradėti darbą vizų režimo liberalizavimo Kosovo piliečiams srityje. Ji taip pat siūlo paruošti prekybinių santykių su Kosovu pagrindą. Ji norėtų apsvarstyti, kaip Kosovas galėtų dalyvauti tam tikrose EB programose ir įvairių sričių (pvz., užimtumo, įmonių ir švietimo) iniciatyvose. Komisija taip pat siūlo Europos Sąjungai labiau plėtoti politinį dialogą su Kosovu ir praplėsti EB finansinės pagalbos Kosovui taikymo sritį, kad ji apimtų tarpvalstybinį bendradarbiavimą. ES priemonės bus įgyvendinamos laipsniškai ir priklausys nuo Kosovo daromos pažangos.  Komisijos pasiūlymu nedaroma poveikio ES valstybių narių pozicijai Kosovo statuso klausimu. * Pagal JT Saugumo Tarybos rezoliuciją Nr. 1244/99
