IP/09/625
Briuselis, 2009 m. balandžio 23 d.ES stiprina ryšius su kaimynėmis
ir toliau remia jų reformasSavo metinėse pažangos ataskaitose
Europos Komisija įvertina konkrečius Europos kaimynystės
politiką (EKP) įgyvendinančių šalių
2008 m. laimėjimus siekiant reformų ir nurodo
sritis, kuriose būtina dėti daugiau pastangų. Šiandien
paskelbtame politiniame dokumente dėl EKP įgyvendinimo Komisija
apžvelgia pokyčius 12 EKP šalių. Jame taip pat
pabrėžiamas finansų krizės poveikis šioms šalims
ir siūloma, kaip ES galėtų prisidėti prie jų ekonomikos
atkūrimo. Nepaisant sunkių aplinkybių 2008 m. –
politinių ir ekonominių sunkumų, bendro reformų
sulėtėjimo, pirmiausia valdymo srityje – šalyse
partnerėse būta daug laimėjimų svarbiose bendradarbiavimo
srityse, pavyzdžiui, palaikyti gerokai glaudesni politiniai ryšiai,
aktyviau plėtota prekyba, stiprintas bendradarbiavimas mokslinių
tyrimų ir inovacijų srityje, padidėjo jaunimo judumas ir pan.
Ryšius gerokai sustiprinti padėjo dvi naujos regioninės sistemos,
kuriomis papildyti skirtingi dvišaliai santykiai: Viduržemio
jūros šalių sąjunga ir Rytų partnerystės
iniciatyva. Atskirų šalių ataskaitos su EKP veiksmų
planais[1] ir
sektorių ataskaita pateikiamos politikos dokumento priede.
„2008 m. buvo strategiškai svarbūs Europos
kaimynystės politikai. Ekonomikos ir finansų krizė, smarkūs
konfliktai mūsų kaimynystėje ir politinis nestabilumas turi
įtakos ES piliečių saugumui ir gerovei. Todėl tebėra
svarbu, kad ES savo kaimynėms teiktų apčiuopiamą,
tikslingą ir patikimą paramą ir taip užtikrintų
visų susijusių šalių saugumą ir gerovę“,
– pažymėjo už išorės santykius ir Europos
kaimynystės politiką atsakinga Komisijos narė Benita
Ferrero-Waldner.
Nepaisant apskritai sudėtingų aplinkybių (pasaulinės
ekonomikos ir finansų krizės, Rusijos ir Gruzijos konflikto
2008 m. rugpjūčio mėn., Izraelio intervencijos į
Gazą 2008 m. gruodžio mėn. – 2009 m. sausio
mėn.), ES santykiai su kaimynėmis 2008 m. toliau stiprėjo.
Ėmusios modernizavimo priemonių Europos partnerės pasiekė
pažangos reformuodamos savo ekonomiką ir teikdamos geresnes galimybes
savo visuomenėms.
Benita Ferrero-Waldner pridūrė: „Nepaisant
sudėtingų tarptautinių sąlygų 2008 m., EKP srityje
toliau pasiekta rezultatų, ši politika papildyta dviem naujomis
iniciatyvomis: Viduržemio jūros šalių sąjunga ir
Rytų partnerystės iniciatyva. Mūsų partnerės
padarė didelę pažangą tokiose svarbiose srityse, kaip
prekyba, mokesčiai ir geresnė verslo aplinka, tačiau turi
pasiekti gerokai daugiau, ypač politikos reformų, gero valdymo ir
žmogaus teisių srityse. Todėl EKP ir toliau bus ES
priemonė, kuria skatinamos reformos artimiausioje
kaimynystėje.“
Sustiprintas politinis bendradarbiavimasArmėnija, Azerbaidžanas, Gruzija,
Moldova ir Ukraina, gavusios atitinkamus pasiūlymus, savo
pozicijas suderino su daugeliu bendros užsienio ir saugumo politikos
deklaracijų, taigi tarptautiniu lygmeniu šios pozicijos sutampa su
ES.
Europos Komisija buvo viena iš pirmininkių
palestiniečiams skirtoje donorų konferencijoje (2008 m.
pažadėjo 440 mln. EUR), ji taip pat remia politinio
stabilizavimo ir nacionalinio susitaikymo procesą (rinkimų
reformą) Libane.
ES atliko itin svarbų vaidmenį, kai buvo tariamasi dėl
paliaubų Gruzijoje per ginkluotą konfliktą su Rusija,
rėmė Gruzijos teritorinį vientisumą, sparčiai
nusiuntė į konflikto vietą ES stebėtojus, nedelsdama
suteikė humanitarinę pagalbą šalies viduje perkeltiems
asmenims ir parėmė Ženevos derybas dėl konflikto sprendimo.
Europos Komisija buvo viena iš pirmininkių Gruzijai skirtoje
tarptautinėje donorų konferencijoje ir 2008–2010 m.
pažadėjo iki 500 mln. EUR.Padidinta
ekonominė integracija ir prekybaUkraina prisijungė prie Pasaulio prekybos organizacijos ir,
atsižvelgdama į naują asociacijos susitarimą (pirmą
tokį susitarimą su Rytų kaimyne), derasi su ES dėl
išsamaus laisvosios prekybos susitarimo.
Baigti galimybės sudaryti išsamius laisvosios prekybos susitarimus
su Gruzija ir Armėnija tyrimai.
Baigtos derybos dėl prekybos žemės ūkio ir
žuvininkystės produktais su Egiptu ir Izraeliu,
tęsiamos su Maroku ir Tunisu. Su Egiptu, Maroku
ir Tunisu pradėtos derybos dėl paslaugų ir
įsisteigimo liberalizavimo.
ES yra pagrindinė EKP šalių prekybos partnerė.
2008 m. Egipto, Jordanijos, Libano ir Ukrainos
eksporto į ES padidėjimas buvo
dviženklis.Vizų režimo supaprastinimas ir kova su
neteisėta migracija2008 m. sausio 1 d. įsigaliojo vizų režimo
supaprastinimo ir readmisijos susitarimai su Ukraina ir
Moldova.
2008 m. spalio mėn. pradėtas dialogas vizų klausimu su
Ukraina, siekiant ilgainiui sukurti bevizį režimą.
Aktyviau vyko dialogas su Gruzija, siekiant sudaryti vizų
režimo supaprastinimo ir readmisijos susitarimus, ir Judumo
partnerystę, siekiant palengvinti teisėtą migraciją ir
kovoti su neteisėta. 2008 m. viduryje pradėta tokia Judumo
partnerystė su Moldova.
Stiprintas politinis dialogas ir bendradarbiavimas su Maroku saugumo
srityje, siekiant kovoti su neteisėta migracija.
Tunisas patobulino savo įrangą ir infrastruktūrą,
kad sustiprintų sienų kontrolę, ir įvedė naujus
biometrinius pasus, vis dėlto 2008 m. neteisėta imigracija
iš Tuniso gerokai padidėjo.Bendradarbiavimas
teisingumo srityjeĮkūrus Europos Komisijos finansuojamą Palestiniečių
teisėjų mokymo institutą, pagerintos
palestiniečių teisėjų ir prokurorų mokymo
sąlygos. Rengiamas specializuotas teisėjų, teisininkų ir
teismo pareigūnų mokymas Libane.
Komisija aprūpino palestiniečių civilinę
policiją transporto priemonėmis ir taip gerokai padidino jos
veiksmingumą.
Gruzijoje būta didelės pažangos kovos su korupcija
srityje, pagerintos sulaikymo sąlygos, sugriežtinta kova su kankinimu
ir netinkamu elgesiu.
Armėnija priėmė naujus pabėgėlių ir
prieglobsčio įstatymus, kad jie būtų geriau suderinti su ES
ir tarptautiniais standartais.Naujas bendradarbiavimo
energetikos srityje etapasPradėtos derybos dėl Moldovos ir Ukrainos
prisijungimo prie Europos atominės energijos bendrijos sutarties, pagal
kurią numatyta laipsniška konvergencija su ES vidaus energetikos
rinkos taisyklėmis.
ES finansavimas itin svarbus, kad atnaujinus sovietinius reaktorius
būtų užtikrintas Ukrainos branduolinės energijos
saugumas. Europos Komisija toliau teikia finansinę paramą
Armėnijai, kad būtų užtikrinti minimalūs saugos
standartai Mecamoro branduolinėje elektrinėje.
ES pasirašė Susitarimo memorandumą dėl bendradarbiavimo
energetikos srityje su Egiptu – reikšmingu energijos
gamintoju. Azerbaidžanas yra strateginis ES partneris Kaspijos
jūros naftos ir dujų išteklių srityje – kaip
gamintojas ir kaip tranzito šalis.
Izraelis, Palestinos savivalda ir Europos Komisija atnaujino
trišalio bendradarbiavimo energetikos srityje projektą
„Saulės energija taikos labui“ (angl. „Solar for
Peace“), Palestinos savivalda plėtojo saulės energijos
elektrinės įkūrimo Jerichone planus.
2008 m. liepos 13 d. Viduržemio jūros regiono
valstybių sąjungos aukščiausiojo lygio susitikime pritarta
Viduržemio jūros regiono saulės energijos planui, jam
suteikta pirmenybė pagal iniciatyvą „Barselonos procesas:
Viduržemio jūros regiono valstybių
sąjunga“.Stiprinami transporto ryšiaiNuo 2007 m. dėl Oro transporto susitarimo su Maroku eismas
jau padidėjo 17 %, įkurtos 52 naujos linijos, į rinką
įžengė 12 naujų oro transporto bendrovių. Dėl to
mažėja bilietų kainos, daugėja pasirinkimo galimybių
turistams, taip pat padedama kurti turizmo pramonę, kuriamos darbo vietos.
Derybos dėl panašaus susitarimo pradėtos su Ukraina,
planuojamos su Gruzija.
Su Armėnija, Izraeliu ir Jordanija pasirašyti
horizontalūs oro transporto susitarimai, pradėtos derybos dėl
Europos ir Viduržemio jūros regiono valstybių aviacijos
susitarimų su jų dar nepasirašiusiomis dviem
valstybėmis.
Pietų Kaukaze pradėta geležinkelio tarp Jerevano ir Tbilisio
(tarp Armėnijos ir Gruzijos) rekonstrukcija.
Finansiniais įnašais pagal Kaimynystės investicijų
priemonę remiami, pavyzdžiui, tokie projektai: tramvajus Rabate ir
kaimo kelių tiesimas Maroke, Kišiniovo oro uosto modernizacija
ir Moldovos kelių rekonstrukcija.Be to...Europos Komisija teikia finansinę paramą nevyriausybinėms
organizacijoms ir vietos valdžios institucijoms Egipte,
Gruzijoje, Jordanijoje, Okupuotoje Palestinos Teritorijoje,
Tunise ir Ukrainoje.
Finansinės paramos Maroko švietimo sistemos reformai
tikslas – mažinti neraštingumą (Maroke neraštingi
38 % visų gyventojų, daugiausia – moterys).
Jordanijoje, Tunise ir Egipte toliau gerinta
moterų padėtis ir didinta jų teisių apsauga.
ES parama suteikė galimybę įvesti privalomąjį
sveikatos draudimą Maroke, tai itin svarbus sveikatos sektoriaus
reformos Moldovoje veiksnys.
Jordanijoje ES parama panaudota vandens paskirstymo sistemai
tobulinti, taip siekta patenkinti Irako pabėgėlių poreikius
Zarkos (angl. „Zarqa“) regione.
2008 m. siekiant pagelbėti Gruzijai po karo su Rusija ir
padėti Ukrainai bei Moldovai kovoti su katastrofiškais
potvyniais pasitelktas Bendrijos civilinės saugos mechanizmas.
Izraelis (kaip asocijuotas narys), Egiptas, Jordanija
ir Marokas itin sėkmingai teikė paraiškas pagal
7-ąją bendrąją mokslinių tyrimų programą per
pirmąjį paraiškų teikimo etapą.
Gerokai padaugėjo EKP šalių jaunimo, atliekančio
savanorišką tarnybą pagal ES programą „Veiklus
jaunimas“ (+ 87,5 %), ir jaunimo bei jaunimo darbuotojų
mainų (+ 23 %).Barselonos procesu pagrįsta
Viduržemio jūros šalių sąjunga dar sutvirtino
Europos ir jos pietinių kaimynių ryšius. Europos Komisija taip
pat pasiūlė plataus užmojo Rytų partnerystę su
Armėnija, Azerbaidžanu, Baltarusija, Gruzija, Moldova ir Ukraina:
numatyta išsami ES ryšių su šiomis šalimis stiprinimo
darbotvarkė.
2008 m. taip pat padidėjo ES parama EKP šalims: skirta
1,71 mlrd. EUR, palyginti su 1,67 mlrd. EUR 2007 m.
Pateikiami dokumentai:
Komisijos komunikatą Europos Parlamentui ir Tarybai dėl Europos
kaimynystės politikos įgyvendinimo 2008 m. (Briuselis,
2009 m. balandžio 23 d.), atskiras Armėnijos,
Azerbaidžano, Egipto, Gruzijos, Izraelio, Jordanijos, Libano, Maroko,
Moldovos, Okupuotosios Palestinos Teritorijos, Tuniso ir Ukrainos ataskaitas ir
sektorių pažangos ataskaitą galima rasti adresu
http://ec.europa.eu/world/enp/documents_en.htm.
Atmintines, kuriose apibendrinama padėtis kiekvienoje šalyje,
galima rasti toliau nurodytais adresaisArmėnija 	MEMO/09/182Azerbaidžanas
MEMO/09/183Egiptas
	MEMO/09/179Gruzija
	MEMO/09/184Izraelis
	MEMO/09/185Jordanija
	MEMO/09/186Libanas
	MEMO/09/187Marokas
	MEMO/09/188Moldova
	MEMO/09/180Okupuotoji
Palestinos Teritorija MEMO/09/181Tunisas
	MEMO/09/178Ukraina
	MEMO/09/189
Daugiau informacijos apie EKP galima rasti adresu
http://ec.europa.eu/world/enp/index_en.htm.
[1] Armėnijos,
Azerbaidžano, Egipto, Gruzijos, Izraelio, Jordanijos, Libano, Maroko,
Moldovos, Okupuotosios Palestinos Teritorijos, Tuniso ir Ukrainos.
