IP /09/1292   2009 m. rugsėjo 9 d., Briuselis  Vartotojų reikalai. Europos Sąjunga imasi griežtų priemonių dėl interneto svetainių, kuriose parduodamos buitinės elektronikos prekės  Už vartotojų reikalus atsakinga Europos Komisijos narė Meglena Kuneva šiandien paskelbė 26  ES valstybėse narėse, Norvegijoje ir Islandijoje atlikto klaidinamos reklamos ir nesąžiningos praktikos buitinės elektronikos prekių interneto parduotuvėse tyrimo rezultatus. Patikrintos 369 interneto svetainės, kuriose parduodamos šešių tipų populiariausios ES buitinės elektronikos prekės – skaitmeniniai fotoaparatai, mobilieji telefonai, nešiojamieji muzikos grotuvai, DVD leistuvai, kompiuterinė įranga ir žaidimų konsolės. Tarp jų yra 200 didžiausių elektronikos prekių interneto parduotuvių ir 100 dėl vartotojų skundų pasirinktų svetainių. Per tikrinimą, kuris buvo atliekamas šių metų gegužę, 55 % svetainių nustatyta pažeidimų, visų pirma susijusių su klaidinančia informacija apie vartotojų teises ir visą prekės kainą; be to, pateikta nevisa pardavėjo kontaktinė informacija. Nacionalinės institucijos atliko pirminius tyrimus, o dabar bus pereita prie kito etapo – šios institucijos susisieks su atitinkamomis įmonėmis ir paprašys pašalinti svetainių klaidas ar pasiaiškinti. Per pirmąjį etapą trys šalys – Islandija, Latvija ir Norvegija – paskelbė tirtų svetainių pavadinimus (žr.   MEMO/09/379   ).  Už vartotojų teisių apsaugą atsakinga Europos Komisijos narė Meglena Kuneva sakė: „Pasirinkome elektronikos prekių interneto parduotuves, nes ir iš mano gaunamų laiškų, ir iš Europos vartotojų centrams teikiamų skundų žinau, kad vartotojams tai opi problema. Nustatėme, kad daugiau kaip pusė mažmenininkų, parduodančių elektronikos prekes internetu, nuvilia vartotojus. Tai Europos masto problema, tad ir turi būti sprendžiama Europos mastu. Artimiausiais mėnesiais turėsime dar daug nuveikti, kad sutvarkytume šį sektorių; Europos vartotojai nusipelnė geresnių paslaugų.“   Elektronikos prekių rinka  Europoje internetu parduodamų buitinės elektronikos prekių vertė siekia 6,8 mlrd. EUR (2007 m.); ketvirtadalis ES vartotojų, bent kartą pirkusių internetu, pirko kaip tik elektronikos prekes (taip pat ir fotoaparatus). Daugiau kaip trečdalis 2007 m. Europos vartotojų centrams pateiktų skundų dėl prekybos internetu buvo susiję su elektronikos prekėmis.  Tyrimas  2009 m. gegužę nacionalinės institucijos, koordinuojamos Europos Komisijos, tikrino, ar elektronikos prekių interneto parduotuvės atitinka tris pagrindinius ES vartotojų teisės aktus: Nuotolinės prekybos direktyvą, Elektroninės prekybos direktyvą ir Nesąžiningos komercinės veiklos direktyvą (išsamiau apie tai –   MEMO/09/379   )  Tyrime daugiausia dėmesio kreipti į tris svarbiausius dalykus:    1) pardavėjo kontaktinė informacija ; ES teisės aktuose nustatyta, kad turi būti nurodytas visas pardavėjo pavadinimas, adresas ir e. paštas;    2) pasiūlymo informacijos aiškumas (visa kaina ir aiškus produkto aprašas); ES vartotojų teisės aktuose nustatyta, kad interneto pardavėjai turi pateikti aiškią informaciją apie produkto savybes, visą kainą (įskaitant mokesčius), visus papildomus pristatymo mokesčius ir mokėjimo sąlygas. Galutinė kaina neturi skirtis nuo kainos, kuri buvo pateikta prieš pradedant pirkimą;    3) informacijos apie vartotojų teises aiškumas; ES teisės aktuose nustatyta, kad vartotojams turi būti pateikta informacija apie ES galiojančią prekės grąžinimo teisę, t. y. apie teisę grąžinti nuotoliniu būdu įsigytą prekę ne trumpiau kaip 7 dienas nenurodant priežasties . Per tyrimą taip pat tikrintas papildomai pateikiamos informacijos apie vartotojų teises, pvz., garantijas, pinigų grąžinimą, tikslumas.   Rezultatai Tyrimo rezultatai    Patikrintos 369 interneto svetainės, 55  % jų nustatyta pažeidimų , dėl kurių reikia išsamesnio tyrimo. Dėl 13 % problemiškų svetainių reikalingas tarpvalstybinis nacionalinių institucijų bendradarbiavimas. Dažniausiai susidurta su tokiomis problemomis:     klaidinanti informacija apie vartotojų teises (66  % problemiškų interneto svetainių); pirkėjai visiškai neinformuojami arba pateikiama klaidinga informacija apie prekės grąžinimo teisę – teisę atšaukti nuotoliniu būdu pateiktą užsakymą ir grąžinti prekes nenurodant priežasties ne trumpiau kaip 7 dienas. Pavyzdžiui, pateikiama informacija, kad pardavėjas nepriima prekių atgal arba kad gali būti tik suteiktas kreditas, o pinigai negali būti grąžinami. Kitais atvejais vartotojams pateikiama klaidinga informacija apie teisę į nekokybiško produkto taisymą arba keitimą ne trumpiau kaip 2 metus nuo įsigijimo (pvz., vartotojams nurodoma, kad jie šia teise gali pasinaudoti tik vienerius metus);    klaidinanti informacija apie visą kainą (45  % problemiškų interneto svetainių); pavyzdžiui, informacija apie papildomus pristatymo mokesčius buvo arba nepateikta, arba sunkiai randama Papildomi mokesčiai pridedami tik galutiniame mokėjimo etape. Kai kuriose kitose interneto svetainėse buvo žadamas „nemokamas pristatymas“ arba „viskas įskaičiuota“, tačiau faktiškai buvo taikomi pristatymo mokesčiai;    pateikta nevisa pardavėjo kontaktinė informacija arba jos iš viso nepateikta (33 % problemiškų interneto svetainių); trūko išsamios informacijos apie pardavėjo pavadinimą, adresą ar e. paštą arba tokios informacijos iš viso nebuvo pateikta, tad iškilus sunkumams su pardavėju būtų neįmanoma susisiekti.   Kas bus toliau?  Nacionalinės institucijos kreipsis į pardavėjus ir paprašys jų pasiaiškinti arba išspręsti nustatytas problemas. Jeigu nebus imtasi priemonių ir bus toliau nesilaikoma teisės aktų nuostatų, bus imtasi teisinių veiksmų – gali būti skirtos baudos arba interneto svetainės gali būti uždarytos. Įgyvendinimo ES mastu rezultatai bus paskelbti 2010 m. viduryje.   „Gerų“ ir „blogų“ elektronikos prekių interneto parduotuvių pavyzdžiai:    http://ec.europa.eu/consumers/enforcement/sweep/electronic_goods/index_en.htm
