IP/09/300
Briuselis, 2009 m. vasario 20 d.Penkeri išsiplėtusios ES metai
davė ilgalaikės naudos ir Europa dabar geriau pasirengusi įveikti
krizęPaskutiniai Europos Sąjungos plėtros
etapai buvo ryški Europos suvienijimo proceso gairė, jie davė
naudos visos ES piliečiams. Ekonomikos požiūriu plėtra
sudarė sąlygas kilti pragyvenimo standartams naujosiose
valstybėse narėse, kartu atsirado daugiau eksporto ir investicijų
galimybių senosioms. Ji taip pat padėjo stiprinti demokratiją,
stabilumą ir saugumą mūsų žemyne.
Išsiplėtusi ES turi svaresnį balsą sprendžiant tokius
pasaulinės svarbos klausimus kaip klimato kaita arba pasaulio ekonomika ir
jos valdymas. Praėjus penkeriems metams, ES yra ne tik didesnė, bet ir
stipresnė, dinamiškesnė ir kultūriškai
turtingesnė. Sudėtingomis dabartinėmis sąlygomis didelis
iššūkis yra atsispirti protekcionistinėms tendencijoms,
kurios sunaikintų piliečiams svarbius laimėjimus, pasiektus
sukūrus bendrąją rinką be sienų 500 milijonų
žmonių.
„2004 ir 2007 m. plėtra buvo svarbus istorinis
žingsnis. Juo užbaigtas Europos susiskaldymas, sutvirtinta
demokratija, ir visos ES šalys iš to turėjo ekonominės
naudos, nes didėjo konkurencingumas, sparčiau augo ekonomika ir
sukurta daugiau naujų darbo vietų. Neturime leisti, kad krizė
aptemdytų šiuos neginčytinus laimėjimus. Susivieniję
mes galime surasti tokių globalių klausimų, kaip klimato kaita ar
naujas tarptautinis finansų valdymas, sprendimą. Susiskaldę mes
nepasieksime nieko“, – sakė už ekonomikos ir pinigų
politiką atsakingas Komisijos narys Joaquínas Almunia.
Už plėtrą atsakingas Komisijos narys Olli Rehnas
pridūrė: „Plėtra pasitarnavo kaip Europos stabilumo
ramstis, demokratijos ir teisinės valstybės kūrimo varomoji
jėga. Ekonominiu požiūriu ji buvo naudinga tiek naujosioms, tiek
senosioms valstybėms narėms, taip pat visai ES. Dėl jos
išsiplėtė taikos ir klestėjimo zona, dabar aprėpianti
beveik 500 milijonų žmonių, ir išaugo mūsų vaidmuo
pasaulyje.“
Praėjo penkeri metai nuo tada, kai ES priėmė 10 naujų
narių[1[1]] iš
Vidurio ir Rytų Europos, užbaigdama keletą
dešimtmečių trukusį susiskaldymą po šaltojo karo.
Dar dvi šalys, Bulgarija ir Rumunija, prisijungė 2007 m.
Komunikatas „Penkeri išsiplėtusios ES metai" rodo, kad
plėtra davė didžiulę ekonominę naudę abiem
pusėms.
Išsiplėtusi ES dabar yra didžiausia integruota ekonominė
zona pasaulyje, kuriai tenka daugiau nei 30 % pasaulio BVP ir daugiau nei
17 % pasaulio prekybos. Todėl ES pasaulyje įgyja
sprendžiamojo balso teisę. Ji gali pasirūpinti, kad jos balsas
būtų išgirstas formuojant globalizacijos procesą
piliečių naudai.
Pajamos vienam gyventojui naujosiose valstybėse narėse išaugo
nuo 40 % senųjų valstybių narių vidurkio 1999 m.
iki 52 % 2008 m., o vidutinis ekonomikos augimas buvo 5,5 %
2004–2008 m., palyginti su 3,5 % 1999–2003 m.
Tačiau dėl to senosios valstybės narės nenukentėjo
– jų ekonomikos metinis augimas buvo apie 2,2 %
2004–2008 m. ir panašus 1999–2003 m.
Dėl plėtros taip pat išaugo prekybos galimybės.
2007 m. beveik 80 % naujųjų valstybių narių
eksporto buvo į kitas ES šalis. Senųjų valstybių
narių pardavimo naujosioms valstybėms narėms mastas taip pat
išaugo iki maždaug 7,5 % viso jų eksporto 2007 m. nuo
4¾ % dešimtmečiu anksčiau.
Nedarbas naujosiose valstybėse narėse sumažėjo nuo
dažnai labai didelio iki panašaus į kitų ES šalių
– apie 7 % 2007 m. Senųjų valstybių narių
nuogąstavimai dėl masiškos darbo jėgos migracijos
nepasitvirtino. Daugumoje darbuotojus migrantus priimančių
valstybių narių atvykėlių darbuotojų skaičius
neviršijo 1 % darbingo amžiaus vietos gyventojų ir tai leido
išspręsti trūkstamos darbo jėgos klausimą. Ryškus
šios migracijos ypatumas yra jos laikinumas – Jungtinėje
Karalystėje 50 % pastarojo meto migrantų jau sugrįžo
į gimtąsias šalis.
Dabartinė pasaulinė krizė kelia problemų visoms
šalims, taip pat ES, o nedarbas didėja visur.
Tačiau didelė, susivienijusi ES yra pajėgesnė
spręsti šį ir kitus uždavinius negu jos valstybės
narės veikdamos pavieniui. ES ėmėsi koordinuotų
veiksmų, skirtų bankininkystės sistemai stabilizuoti ir
ekonomikos atkūrimui paremti. Šios priemonės kartu su kitomis,
dar rengiamomis priemonėmis, skirtomis esminiam ekonomikos kreditų
srautui atkurti, leidžia tikėtis, kad ekonomika laipsniškai
pradės augti nuo šių metų pabaigos.
Naujosios valstybės narės, kurių ekonomikos augimas šiuo
metu staiga sulėtėjo, yra remiamos didelėmis ES sanglaudos
politikos lėšomis. Mokėjimų balanso priemonė suteikia
galimybę ES padėti euro zonai nepriklausančioms valstybėms
narėms, kurioms reikalinga laikina parama.
Bendromis konkurencijos ir valstybės pagalbos taisyklėmis
įmonėms bus užtikrintos vienodos veiklos sąlygos.
Lisabonos ekonomikos augimo ir darbo vietų kūrimo strategija padeda
nustatyti, kokios reformos leis padidinti ES šalių ekonomikos augimo
potencialą ir gebėjimą atsitiesti susidūrus su pasauliniais
sukrėtimais.
Komisija bendradarbiauja su valstybėmis narėmis siekdama per
programas geriau skirstyti Europos socialinio fondo paramą, kad senosiose
ir naujosiose valstybėse narėse būtų galima išsaugoti
užimtumą. Komisija taip pat stengiasi sumažinti bendrą
socialinį krizės poveikį, be kita ko, per Prisitaikymo prie
globalizacijos padarinių fondą.
Reformuotame Stabilumo ir augimo pakte numatoma tvirta sistema, kuri
padės trumpuoju laikotarpiu skatinti paklausą ir darbo vietų
kūrimą, kartu nepakenkiant patikimai ir tvariai valstybės
finansų būklei vidutiniu ir ilguoju laikotarpiu.
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Čekija, Estija,
Kipras, Latvija, Lenkija, Lietuva, Malta, Slovakija, Slovėnija ir
Vengrija.
