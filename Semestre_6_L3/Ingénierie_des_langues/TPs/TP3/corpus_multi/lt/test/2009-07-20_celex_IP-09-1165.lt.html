IP/09/1165 Briuselis, 2009 m. liepos 20 d. Miguelis Induráinas dalyvauja naujojo oficialaus ES ekologinio logotipo baigiamojo konkurso etapo projektų atrankoje  2009 m. liepos 20 d. dviračių sporto įžymybė Miguelis Induráinas dalyvavo Europos Komisijos rengiamo ES ekologinio logotipo konkurso projektų atrankoje. Žymus dviratininkas, penkis kartus iš eilės „Tour de France“ ir du kartus „Giro d'Italia“ dviračių lenktynes laimėjęs Miguelis Induráinas prisijungė prie konkurso vertinimo komisijos, kad padėtų atrinkti geriausius šiam Europos renginiui pateiktus logotipus. Ūkininko sūnus Miguelis Induráinas visą gyvenimą tobulino savo mitybos žinias ir turi asmeninės jų taikymo praktikoje patirties. Ryžtingos dvasios ir didelį dėmesį sveikai mitybai teikiantis sportininkas vertinimo komisijai suteikė vertingos pagalbos sprendžiant, kurie logotipai geriausiai padeda pristatyti ekologinius produktus ir kurie bus teikiami atrankai paskutiniame konkurso etape.  Vertinimo komisiją, prie kurios baigiamajame atrankos etape prisijungė Miguelis Induráinas, sudarė ekologinio ūkininkavimo bei gamybos srities ekspertų grupė ir tarptautiniu mastu pagarsėję dizaino specialistai.  Tarp įžymių vertinimo komisijos narių buvo kūrybos direktorius ir vykdomasis partneris Erikas Spiekermannas (Vokietija),  Laplandijos universiteto grafinio dizaino profesorė Riitta Brusila-Räsänen (Suomija),  apdovanojimų laimėjęs jaunas dizaineris Szymonas Skrzypczakas (Lenkija),  „Agence BIO“ direktorė Elisabeth Mercier (Prancūzija),  Ekologinio žemės ūkio mokslinių tyrimų instituto (FiBL) direktorius Ursas Niggli (Šveicarija),  ekologinių produktų rinkodaros ekspertas ir Tarptautinės ekologinių produktų mažmeninės prekybos asociacijos prezidentas Tomas Václavíkas (Čekija)  ir Dirvožemio asociacijos pirmininkas Craigas Samsas (Jungtinė Karalystė).  Vertinimo komisijai pirmininkavo buvęs Europos prekės ženklų dizaino asociacijos prezidentas Robas Vermeulenas.  Atrinkti geriausi projektai bus pristatyti Europos visuomenei, kuri galės balsuoti už galutinį laimėtoją.  Atrinkti projektai iki metų pabaigos bus paskelbti svetainėje   http://ec.europa.eu/agriculture/organic/logo/index_lt.htm   .  Kiekvienas ES pilietis gali dalyvauti renkant geriausią logotipą.  Nuo 2010 m. liepos 10 d. naujuoju logotipu bus ženklinami visi Europos Sąjungos ekologiniai produktai.  Kitaip nei jau turimas ir savanoriškai naudojamas ES ekologinis logotipas, naujasis logotipas bus privalomas visiems fasuotiems ekologiniams produktams, kurių kilmės šalis – viena iš 27 valstybių narių. Naujasis logotipas padės užtikrinti Europos vartotojus, kad jų perkami produktai tikrai ekologiški ir kad šių produktų kokybei visoje Europos Sąjungoje taikomi vienodi standartai.
