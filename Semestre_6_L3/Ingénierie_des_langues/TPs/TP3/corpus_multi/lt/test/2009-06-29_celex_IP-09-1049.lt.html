IP/09/1049  Briuselis, 2009 m. birželio 29 d. Komisija džiaugiasi pramonės atstovų įsipareigojimu pradėti gaminti mobiliųjų telefonų jungtis, tinkančias visiems krovikliams  Dėl skirtingų mobiliųjų telefonų kroviklių vartotojams kyla didelių nepatogumų, be to, susidaro nereikalingų atliekų. Todėl Komisija paprašė pramonės atstovų įsipareigoti spręsti šią problemą savanoriškai, kad nereikėtų priimti šios srities teisės aktų. Atsižvelgdami į tai, pagrindiniai mobiliųjų telefonų gamintojai susitarė užtikrinti kroviklių suderinamumą ES. Pramonės atstovai šiandien Komisijai pateiktame susitarimo memorandume įsipareigojo užtikrinti kroviklių suderinamumą naudojant „Micro-USB“ jungtį. Kad šį memorandumą būtų lengviau įgyvendinti, bus sukurti nauji ES standartai, skirti užtikrinti, kad krovikliai būtų toliau saugiai naudojami. Pirmieji nauji mobilieji telefonai, kuriuos bus galima įkrauti bet kokiu krovikliu, ES rinką turėtų pasiekti 2010 m.  Už įmones ir pramonės politiką atsakingas Europos Komisijos pirmininko pavaduotojas Günteris Verheugenas teigė:  Labai džiaugiuosi, kad pramonės atstovai pasiekė susitarimą, dėl kurio vartotojams gyvenimas bus patogesnis.  Vartotojai galės bet kur įkrauti mobiliuosius telefonus naudodami bendrą kroviklių jungtį.  Be to, gerokai sumažės elektroninės įrangos atliekų, nes nusipirkus naują mobilųjį telefoną nebereikės išmesti seno kroviklio.  Taip pat džiaugiuosi, kad šį sprendimą priėmė patys pramonės atstovai.  Todėl Komisija mano, kad priimti naujo teisės akto nėra reikalo.“  Šiuo metu ES naudojami patys įvairiausi mobiliųjų telefonų krovikliai.  Daugeliu jų galima įkrauti tik tam tikrus mobiliuosius telefonus.  Beveik kiekvienuose namuose susikaupia daug kroviklių, kurie ilgainiui tampa nereikalingi.  Seni krovikliai sudaro keletą tūkstančių tonų atliekų per metus.   Intensyviose ir konstruktyviose derybose su Europos Komisija mobiliųjų telefonų gamintojai susitarė išspręsti šią problemą.  Komisijai pateiktame susitarimo memorandume pramonės atstovai savanoriškai įsipareigojo užtikrinti, kad naujus  mobiliuosius telefonus su duomenų apdorojimo funkcija būtų galima įkrauti naudojant „Micro-USB“ jungtį.  Tikimasi užtikrinti ir reikiamą įkrovimo gebą.  Todėl:    vartotojams naudotis mobiliaisiais telefonais bus patogiau,   sumažės kroviklių skaičius,   bus teigiamo poveikio aplinkai.    Prie susitarimo memorandumo bus parengtas naujas ES standartas.  Naujuoju standartu bus užtikrinama, kad nauji mobilieji telefonai būtų saugiai naudojami ir būtų išvengta radijo trukdžių.  Europos Komisija ir toliau glaudžiai bendradarbiauja su pramonės atstovais, siekdama kuo greičiau įgyvendinti susitarimo memorandumą.  Ji tikisi, kad pirmieji nauji mobilieji telefonai, kuriuos bus galima įkrauti bet kokiu krovikliu, ES rinką pasieks 2010 m.  Susitarimo memorandumą pasirašė tokios bendrovės:  „ „Apple“, „LG“, „Motorola“, „NEC“, „Nokia“, „Qualcomm“, „Research In Motion (RIM)“, „Samsung“, „Sony Ericsson“, „Texas Instruments“.  Komisija teigia, kad susitarimo memorandumu nustačius tam tikrus technologinius reikalavimus inovacijos sparčiai kintančioje mobiliųjų telefonų rinkoje stabdomos nebus. Ilgainiui susitarimo memorandumas bus pritaikytas prie būsimų kroviklių technologijų.  Taip pat žiūrėkite   MEMO/09/301   .    Išsamesnė informacija   :     http://ec.europa.eu/enterprise/rtte/index_en.htm
