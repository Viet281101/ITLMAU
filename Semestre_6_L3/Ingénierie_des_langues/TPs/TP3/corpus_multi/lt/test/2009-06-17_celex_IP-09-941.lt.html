IP/09/941   Briuselis, 2009 m. birželio 17  d.  Europos Komisija kviečia įsivaizduoti naują pasaulį fotografijose  2009 m. paskelbti Europos kūrybiškumo ir naujovių metais, todėl Europos Komisija skelbia fotografijos konkursą „Įsivaizduok naują pasaulį“.  Visos Europos Sąjungos įvairaus amžiaus fotografai profesionalai ir mėgėjai kviečiami išreikšti savo kūrybinius gebėjimus.  Autoritetingos komisijos išrinktiems nugalėtojams bus įteikti prizai – fotografijos įranga ir kelionės į Europos Sąjungos miestus.  Veikia konkursui skirta svetainė    www.imagine2009.eu   .  Nuotraukas galima siųsti iki 2009 m. rugpjūčio 31 d.  Vaizduotė – labai svarbus žmogaus sugebėjimas –  įprasmina patirtį, dėl jos suprantame tai, ką žinome.  Pasaulį suvokiame tik per vaizduotę.  Šiais sparčių pokyčių laikais turime būti lankstūs ir kūrybingi, kad galėtume visapusiškai pasinaudoti vaizduote ir galimybe kurti naujoves ir drąsiai pasitikti ateitį.   Europos Komisija kviečia fotografus profesionalus ir mėgėjus, fotografijos studentus ir visus talentingus žmones siųsti nuotraukas fotografijos konkursui „ Įsivaizduok naują pasaulį “.  Dalyvauti gali visi Europos Sąjungos valstybių narių, šalių kandidačių, Islandijos, Lichtenšteino ir Norvegijos gyventojai, kurie, kaip ir mes, mėgsta fotografiją.   Konkurso „Įsivaizduok naują pasaulį“ komisijai pirmininkaus fotografijos profesorius, Europos meno institucijų lygos (ELIA) pirmininkas Chrisas Wainwrightas .  Dalyvių darbus vertins ir nugalėtojus rinks tarptautinė garsių fotografijos ir kitų meno sričių specialistų komisija:  PhotoEspaña direktorė Claude Bussac (Ispanija),  Rencontres d'Arles direktorius François Hébelis (Prancūzija),  Vengrijos fotografijos namų generalinė direktorė Orsolya Kőrösi (Vengrija),  Salonikų fotografijos muziejaus direktorius Vangelis Ioakimidis (Graikija),  fotografė ir vaizdo menininkė Elina Brotherus (Suomija),  slovėnų kilmės prancūzų fotografas Klavdij Sluban .  Europos piliečiai, balsuodami internetu, išrinks publikos prizo laimėtoją.  Keturi konkurso nugalėtojai gaus vertingus prizus – fotoaparatus, fotografijos įrangą, keliones į Europos miestus, jų talentas bus pripažintas visoje Europoje.  Šis fotografijos konkursas – vienas iš keleto renginių, kuriuos Europos Komisija rengia pagal 2009-ųjų Europos kūrybiškumo ir naujovių metų programą.  Šūkiu „ Įsivaizduok ,  Kurk,  Siūlyk naujoves “ siekiama parodyti, kad gebėjimas veikti kūrybiškai ir siekti naujovių yra labai svarbus tiek asmeniniam tobulėjimui, tiek socialiniam ir ekonominiam vystymuisi.  Norėdama užtikrinti Europos ateitį pasaulinės konkurencijos sąlygomis, Europos Sąjunga daug dėmesio skiria kūrybiškumui bei naujovėms ir puoselėja visų mūsų kūrybiškumo ir naujoviškumo potencialą.  Daugiau informacijos rasite:  Oficiali konkurso svetainė    www.imagine2009.eu     Oficiali Europos kūrybiškumo ir naujovių metų svetainė    http://create2009.europa.eu
