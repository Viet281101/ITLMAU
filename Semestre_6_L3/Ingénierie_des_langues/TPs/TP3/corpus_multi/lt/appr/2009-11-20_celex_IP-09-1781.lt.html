IP/09/1781  Briuselis, 2009 m. lapkričio 20 d.  Bendrosios žemės ūkio politikos (BŽŪP) supaprastinimas. Komisija toliau įgyvendina BŽŪP supaprastinimo projektus  Šiandien Europos Komisijos Žemės ūkio ir kaimo plėtros generalinis direktoratas paskelbė ataskaitą, kurioje išdėstė savo nuomonę dėl valstybių narių Komisijai balandžio mėn. bendrai pateiktų 39 BŽŪP supaprastinimo pasiūlymų.  Darbiniame dokumente pateikiama informacija apie vertinimo rezultatus ir aptariama nuo 2009 m. kovo mėn. padaryta pažanga.  Ataskaita bus aptarta gruodžio mėn. vyksiančiame Žemės ūkio tarybos posėdyje.  „Europos ūkininkams neturėtų kilti kliūčių dėl bereikalingai sudėtingų taisyklių ir biurokratijos, ypač dabartinėmis ekonominėmis sąlygomis, – sakė už žemės ūkį ir kaimo plėtrą atsakinga Europos Komisijos narė Mariann Fischer Boel.  – Ši ataskaita yra įrodymas, kad mes laikomės šio požiūrio.  Mes ne tik kalbame apie supaprastinimą, bet ir siekiame jo veiksmais.“  Dauguma iš 39 pasiūlymų buvo įvertinti teigiamai.  Komisija numato imtis tolimesnių veiksmų ir greitai juos įgyvendinti.  Iš tiesų jau padaryta tam tikra pažanga ir kai kurie pasiūlymai įtraukti į peržiūrėtas tiesioginių išmokų taisykles, kurios bus taikomos nuo 2010 m. sausio 1 d.  Be to, Komisijos darbiniame dokumente pateikiama nemažai kitų minčių dėl supaprastinimo, tokių kaip paprastesnės žemės ūkio produktų pardavimo skatinimo programos.  Jame svarstoma galimybė panaikinti savanoriško jautienos ženklinimo taisykles ir numatoma galimybė suderinti išmokų pagal tam tikras kaimo plėtros priemones ir tiesioginių išmokų mokėjimo terminus.  Komisija ypatingą dėmesį BŽŪP supaprastinimui skiria nuo 2005 m. – tada paskelbtas pirmasis komunikatas šia tema.  Šie veiksmai visiškai dera su bendrąja Komisijos geresnio reglamentavimo strategija, kuria, be kita ko, siekiama iki 2012 m. 25 procentais sumažinti administracinę naštą. Ataskaita pateikiama adresu    http://ec.europa.eu/agriculture/simplification/index_en.htm
