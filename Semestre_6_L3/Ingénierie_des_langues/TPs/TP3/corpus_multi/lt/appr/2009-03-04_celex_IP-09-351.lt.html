IP/09/351
Briuselis, 2009 m. kovo 4 d.Komisija ragina ES vadovus krizės
akivaizdoje išlikti vieningus, sparčiai reformuoti finansų
rinką ir imtis vadovaujamojo vaidmens pasaulio mastu G20
aukščiausiojo lygio susitikimeEuropos Komisija ragina ES vadovus dar intensyviau
suderintais veiksmais Europos lygmeniu kovoti su ekonomine krize.
Europos Vadovų Tarybos kovo 19–20 d.
aukščiausiojo lygio susitikimui skirtame Komisijos komunikate
pateikiami pasiūlymai dėl dar didesnės paramos teikimo realiai
ekonomikai ir užimtumui. Komisijos komunikate pristatoma visuotinė
finansų sistemos reforma, grindžiama de Larosière grupės
ataskaita. Joje parodoma, kaip aiškus ir vieningas įsipareigojimas
vykdyti šią ambicingą programą gali padėti ES imtis
vadovaujamojo vaidmens pasaulio mastu G20 aukščiausiojo lygio
susitikime, kuris įvyks Londone balandžio 2 d.
Europos Komisijos Pirmininkas José Manuelis Barroso sakė:
„Pavasario Europos Vadovų Tarybos susitikime piliečiams,
įmonėms ir pasauliui turi būti duotas aiškus signalas.
Akivaizdu, jog galime įveikti šią krizę ir jog Europa yra
pakankamai vieninga, pasitikinti bei ryžtinga, kad laimėtų
šią kovą. Privalome ryžtingai ir koordinuotai
įgyvendinti suderintą atkūrimo planą. Privalome
visapusiškai išnaudoti bendrąją rinką. Šiandien ES
vadovus raginame patvirtinti visuotinį veiksmų planą, visomis
įmanomomis priemonėmis apsaugoti mūsų piliečius nuo
nedarbo, remiantis de Larosière grupės ataskaita atgaivinti
finansų rinkas ir padėti Europai imtis vadovaujamojo vaidmens rodant
pavyzdį ir tikėjimą artėjant G20 aukščiausiojo
lygio susitikimui Londone.“
Bankų sistema
Komisijos komunikate iš pradžių apžvelgiamos
priemonės, kurių buvo imtasi nuo 2008 m. rudens ir kurios
padėjo užkirsti kelią Europos bankų sektoriaus žlugimui
ir taip išvengti bankrotų lavinos bei darbo vietų praradimo.
Valstybės narės jame raginamos imtis skubių veiksmų
pasitikėjimui atgaivinti ir paskatinti bankus vėl teikti paskolas,
visų pirma įgyvendinant vasario 25 d. Europos Komisijos
paskelbtas gaires dėl sumažėjusios vertės turto
pašalinimo iš bankų balansų.
Finansų reguliavimas ir priežiūra
Komisija patvirtina pagrindinius de Larosière grupės
apibrėžtus principus ir ragina ES vadovus padaryti tą patį.
Komisija ragina sukurti daug griežtesnės kontrolės ES lygmeniu
priežiūros sistemą, bet kartu ir toliau užtikrinti
aiškų nacionalinių priežiūros institucijų
vaidmenį. Ji pritaria grupės pasiūlymui įsteigti ankstyvo
įspėjimo įstaigą globojant ECB, kuri nustatytų ir
valdytų sisteminę riziką. Europos Komisija pritaria grupės
rekomendacijai nustatyti visoje ES suderintus reguliavimo standartus. 
Balandžio mėnesį Komisija pateiks šiuo metu rengiamas
iniciatyvas dėl rizikos draudimo fondų, privataus akcinio kapitalo ir
atlyginimo struktūrų. Remdamasi poveikio vertinimu, Komisija
birželio mėnesį įvyksiančiame Europos Vadovų
Tarybos susitikime pristatys išsamų tolesnių priemonių,
grindžiamų de Larosière grupės ataskaita,
tvarkaraštį. Rudenį ji pateiks pasiūlymus dėl naujos
priežiūros sistemos, taip pat dėl tokių klausimų:
likvidumo rizika ir per didelis įsiskolinimo lygis, dar didesnė
indėlininkų bei apdraustųjų apsauga, veiksmingos sankcijos
už teisės normų pažeidimus. 
Reali ekonomika
Komunikate atkreipiamas dėmesys į pirmuosius teigiamus Europos
ekonomikos atkūrimo plano rezultatus. Bendra fiskalinė parama
ekonomikai Europos bei nacionalinėmis ir savaiminėmis stabilizavimo
priemonėmis sudaro ne mažiau kaip 3,3 % BVP
2009–2010 m. laikotarpiu. Priede pateikiama 500 nacionalinių
priemonių santrauka ir daroma išvada, kad jos iš esmės
atitinka principus, pagal kuriuos atkūrimo veiksmai turėtų
būti įgyvendinami laiku, tikslingai ir laikinai. 
Europos Komisija ragina ES vadovus patvirtinti aiškius tolesnių
veiksmų principus, kurie atitiktų bendrosios rinkos, visame pasaulyje
atviros prekybos taisykles, įsipareigojimą kurti mažo anglies
dvideginio kiekio technologijų ekonomiką ir kuo skubiau atkurti
valstybės finansų tvarumą.
Europos Komisija dar kartą ragina valstybes nares patvirtinti tikslines
5 mlrd. EUR investicijas energijos tinklų sujungimo bei
plačiajuosčio ryšio srityje ir pabrėžia, kad susiklosto
prieštaringa situacija.
Užimtumas
Europos Komisijos komunikate valstybės narės raginamos stiprinti
kovos su nedarbu – kuris 2010 m. pirmą kartą nuo 1990
metų gali išaugti iki 10 % – ir socialine atskirtimi
priemones. Nacionaliniuose paramos planuose turėtų būti skiriamas
didžiausias dėmesys tokioms pastangoms, kurios taip pat
padėtų išlaikyti paklausą ir išvengti dar daugiau
atleidimo iš darbo. Komisija ragina valstybes nares įgyvendinti tokias
priemones: teikti finansinę paramą laikinam darbui, didinti
paramą bedarbių pajamoms, mažinti darbdavių patiriamas su
darbo užmokesčiu nesusijusias įdarbinimo išlaidas ir
skatinti įgūdžių tobulinimo bei perkvalifikavimo
investicijas. Europos lygmeniu Komisija ragina skubiai patvirtinti jos
pasiūlymą leisti nedelsiant 1,8 mlrd. EUR padidinti
išankstinius mokėjimus iš Europos socialinio fondo.
Europos Komisija taip pat pateikia strateginį planą artėjant
Europos aukščiausiojo lygio susitikimui užimtumo klausimais,
kuris įvyks gegužės mėnesį Prahoje ir kuriame
turėtų būti patvirtintos tolesnės konkrečios
priemonės, skirtos esamoms darbo vietoms išsaugoti ir naujoms kurti
ateities sektoriuose. Prieš aukščiausiojo lygio susitikimą
Komisija įvairiose valstybėse narėse surengs praktinius seminarus
su visomis pagrindinėmis suinteresuotosiomis šalimis.
Visuotinio atkūrimo skatinimas. Vadovaujamasis ES vaidmuo
Turėdama omenyje sėkmę Vašingtono aukščiausiojo
lygio susitikime, kuriame Europa laikėsi vieningos pozicijos, Komisija
ragina ES vadovus nuspręsti, kokiose srityse Europa gali ir
turėtų imtis aiškaus vadovaujamojo vaidmens balandžio
2 d. Londone įvyksiančiame G20 aukščiausiojo lygio
susitikime. 
ES turėtų būti vieninga ir duoti akstiną visuotinei
finansų bei reguliavimo sistemai pagerinti, dėmesį sutelkdama
į šiuos aspektus: didinti skaidrumą ir gerinti atskaitomybę,
užtikrinti tinkamą reglamentavimą visų finansinių
veikėjų atžvilgiu, spręsti dėl nepakankamo
valstybių bendradarbiavimo kilusias problemas, stiprinti tarptautinį
bendradarbiavimą priežiūros srityje ir reformuoti
Tarptautinį valiutos fondą, Finansinio stabilumo forumą bei
Pasaulio banką. 
Europa taip pat turėtų padėti atkurti pasaulio ekonomiką
ir raginti peržiūrėti biudžeto priemonių, kurių
iki šiol imtasi, visuotinį poveikį, skatinti atvirą
prekybą, Londono aukščiausiojo lygio susitikime paraginti imtis
daugiašalės iniciatyvos dėl prekybos finansavimo ir dar
kartą patvirtinti Vašingtone prisiimtą įsipareigojimą
dėl Tūkstantmečio vystymosi tikslų. 
Visas Komisijos komunikato Europos Vadovų Tarybai tekstas bus pateiktas
adresu 
http://ec.europa.eu/commission_barroso/president/index_en.htm.
