IP/09/220
2009 m. vasario 5 d., BriuselisŽuvininkystė. Komisija
imasi ginti rykliusŠiandien Europos Komisija patvirtino
pirmąjį ES veiksmų planą, skirtą ryklių
ištekliams išsaugoti ir valdyti. Šiuo planu
siekiama užtikrinti, kad būtų imamasi veiksmingų
priemonių, padėsiančių (prireikus laikantis atsargumo
principo) atkurti pavojuje esančius ryklių išteklius ir nustatyti
tausaus ryklių žvejybos, įskaitant tuos atvejus, kai rykliai
sužvejojami kaip priegauda, valdymo gaires. Plane taip pat numatytos
priemonės, kuriomis galima gauti daugiau mokslinės informacijos apie
ryklių išteklius ir ryklių žvejybą. Numatytomis
priemonėmis siekiama išsaugoti ne tik ryklius, bet ir giminingas
rūšis, pvz., rombines rajas. Šios priemonės bus taikomos
visuose – ES priklausančiuose ir nepriklausančiuose –
vandenyse, kuriuose žvejoja ES laivynas. Komisija taip pat
įsipareigojo siekti, kad ES veiksmai tarptautinėse organizacijose ir
tarptautiniuose susitarimuose numatyti veiksmai derėtų su ryklių
žvejybos vidaus politika.
Už jūrų reikalus ir žuvininkystę atsakingas Europos
Komisijos narys Joe Borgas pažymėjo: „Ryklių ištekliai
labai greitai išžvejojami. Jų skaičiaus mažėjimas
gali turėti labai rimtų pasekmių ne tik patiems rykliams, bet ir
jūrų ekosistemoms bei žvejams. Todėl šiandien mes
nustatėme veiksmų planą, kuriuo siekiama, kad ryklių
žvejyba būtų valdoma laikantis didesnio atsargumo principo ir kad
būtų remiami svarbūs moksliniai tyrimai, kurių vis dar
trūksta norint galutinai išsiaiškinti, kokį vaidmenį
rykliai atlieka mūsų vandenynuose ir kokios įtakos rykliams gali
turėti žvejyba.“
Veiksmų plane taip pat numatytos priemonės, padėsiančios
geriau rinkti duomenis ir mokslinę informaciją, stiprinti valdymo bei
technines priemones ir dar griežčiau kontroliuoti, kaip laikomasi
draudimo šalinti ryklių pelekus, kuris nuo 2003 m. taikomas ES
vandenyse ir visiems ES laivams, nepriklausomai nuo žvejybos vietos. Plane
numatytos priemonės bus įgyvendinamos ES ir valstybių narių
lygmenimis. Siūloma siekti, kad joms pritartų visos atitinkamos
regioninės žuvininkystės valdymo organizacijos (RŽVO).
Visą siūlomų priemonių sąrašą galima rasti
toliau nurodytu adresu.
Planas taikomas visoms kremzlinėms žuvims – ne tik rykliams,
bet ir rombinėms rajoms bei chimeroms – kurių iš viso yra
daugiau nei 1 000 rūšių. Jų aptinkama visame pasaulyje,
ypač Atlanto vandenyno šiaurinėje dalyje, kur sužvejojama
daugiau kaip 50 % viso ES laivų sužvejojamų ryklių
kiekio. Nuo XX a. devintojo dešimtmečio vidurio sparčiai
didėjo sužvejojamų ryklių kiekis. To priežastis –
didesnė ryklių produktų (ypač pelekų) paklausa.
Tačiau ryklių ištekliai yra labai greitai išžvejojami,
nes rykliams būdingas ilgaamžiškumas, vėlyva lytinė
branda, ilgas gestacijos laikotarpis ir mažas vaisingumas. Tarptautinė
gamtos išsaugojimo sąjunga neseniai atliko tyrimą, iš kurio
rezultatų galima spręsti, kad šiuo metu net trečdalis ES
vandenyse sužvejojamų ryklių rūšių gali būti
žvejojamos pernelyg intensyviai. Nors šie ištekliai yra labai
greitai išžvejojami, o ES laivynui jie tampa vis svarbesni,
ryklių žvejyba ES iki šiol buvo valdoma nesistemingai.
Pastaraisiais metais Komisija pripažino, kad kai kurių ryklių
išteklių būklė kelia nerimą. Todėl ji
pasiūlė ES ir kai kurioms RŽVO nebeleisti žvejoti
ryklių arba smarkiai sumažinti išžvejojamos jų
populiacijos dalį.
ES veiksmų planas, skirtas ryklių ištekliams išsaugoti ir
valdyti, parengtas atsižvelgiant į 2007–2008 m.
vykusių išsamių konsultacijų su valstybėmis
narėmis, suinteresuotosiomis šalimis ir visuomene rezultatus. Šis
planas sudarytas remiantis 1999 m. Maisto ir žemės ūkio
organizacijos (MŽŪO) priimtu tarptautiniu ryklių
išteklių išsaugojimo ir valdymo veiksmų planu. Kaip
reikalaujama MŽŪO plane, prie ES veiksmų plano pridėta
ryklių išteklių būklės vertinimo ataskaita, pateikta
komunikato priede.
Daugiau informacijos:
MEMO/09/52Veiksmų planą ir ryklių išteklių būklės
vertinimo ataskaitą rasite adresu: 
http://ec.europa.eu/fisheries/cfp/management_resources/conservation_measures/sharks/introduction_en.htm
