IP/09/ 1717  Briuselis, 2009 m. lapkričio 16 d.  Interneto valdymo forumas. Komisija palankiai vertina svarbų žingsnį tikro pasaulinio interneto link  Šiandien Šarm el Šeiche (Egiptas) vykstančiame Interneto valdymo forume Europos Komisija palankiai įvertino pranešimą apie reikšmingą pažangą siekiant sukurti tikrą pasaulinį (ir vietinį) internetą,  t. y. tai, kad bus įdiegti aukščiausio lygio internacionalizuoti domenų vardai.  Iki šiol interneto domenų vardai buvo visiškai arba iš dalies rašomi lotyniškos abėcėlės raidėmis nuo a iki z.  Interneto pagrindinį katalogą (angl. core directory) valdanti Skirtųjų vardų ir numerių interneto korporacija (angl. Internet Corporation for Assigned Names and Numbers – ICANN) pranešė, kad šiandien imsis sparčių veiksmų, kad šalies kodo aukščiausio lygio domenus (tokius kaip „europa.eu“ domenas „.eu“) būtų galima registruoti ne tik lotyniškos abėcėlės raidėmis. Tai reiškia, kad europiečiai, visų pirma Graikijos, Bulgarijos ir Kipro gyventojai, galės skaityti jų abėcėlės rašmenimis parašytus domenų vardus. Apie šį svarbų daugiakalbystės laimėjimą paskelbė už telekomunikacijas ir internetą atsakinga Europos Komisijos narė Viviane Reding. Be to, ji paragino pratęsti Interneto valdymo forumo, kuriame sudaromos išskirtinės sąlygos įvairių pasaulio interneto bendruomenės suinteresuotųjų šalių dialogui, veiklą.  „Interneto pasaulis turėtų būti daugiakultūrio ir daugiakalbio realaus pasaulio atspindys. Todėl internete turėtų būti vartojama ne tik anglų, bet ir arabų, bulgarų, graikų, persų, hindi ir kinų kalbos. Džiaugiuosi, kad ICANN imasi tolesnių veiksmų, kad domenų vardus būtų galima registruoti naudojant įvairių abėcėlių rašmenis. Imtis tokių veiksmų Komisija ragina jau kelerius metus , – sakė ES Komisijos narė V. Reding. – Europoje padarėme didelę pažangą siekdami, kad iki šių metų pabaigos būtų sudarytos sąlygos domeno „.eu“ vardus rašyti graikų kalbos ir kirilicos rašmenimis, ir raginame, kad domeno „.eu“ vardai graikų kalbos rašmenimis ir kirilica būtų kuo greičiau pradėti naudoti aukščiausiu lygmeniu.“  Dėl šio ICANN sprendimo interneto vartotojai galės registruoti ir naudoti visus interneto domenų vardus (pvz., „europa.eu“), parašytus ne anglų abėcėlės rašmenimis (nuo a iki z ir nuo 0 iki 9). Interneto domenų vardai, parašyti nelotyniškais (pvz., arabų, kinų kalbų arba kirilicos), rašmenimis jau naudojami antro lygio interneto adresuose (pvz., domeno vardo „europa.eu“ sudedamojoje dalyje „europa“), tačiau naudoti visiškai internacionalizuoto vardo iki šiol nebuvo įmanoma. ICANN pranešimas, kad bus priimamos paraiškos šalies kodo aukščiausio lygio domenams (kaip, pvz., „.bg“ arba „.eu“) vietos kalbų rašmenimis registruoti, reiškia, kad milijonams naujų interneto vartotojų pasaulyje bus sudarytos galimybės naudotis internetu jų kalba.  2009 m. birželio mėn. Europos Komisija pakeitė jos interneto domeno vardui taikomas taisykles ir taip sudarė galimybę naudoti visų 23 oficialiųjų ES kalbų rašmenis (   IP/09/1044)   . Nuo 2009 m. gruodžio 10 d. interneto domeno „.eu“ vardus bus galima registruoti ir su tokiais ženklais kaip „à“, „ą“, „ä“, „ψ“ ar „д“.  ES piliečiai ir įmonės domenų vardus galės registruoti naudodamiesi ir nelotyniškais rašmenimis – tai svarbu graikų ir bulgarų kalbomis kalbantiems žmonėms. Be to, kalbantieji ispanų ir baskų kalbomis domenų vardus gali registruoti naudodami ženklą „n“, o kalbantieji prancūzų, portugalų ir katalonų kalbomis – ženklą „ç “. Internacionalizuotus domenų vardus ES ketina kuo skubiau įdiegti ir mūsų aukščiausio lygio domene „.eu“. Naudojant įprastesnius lotyniškus rašmenis jau užregistruota daugiau kaip 3 milijonai domeno „.eu“ vardų (   IP/09/536   ) . ES ragina pratęsti Interneto valdymo forumo veiklą Interneto valdymo forumo idėja kilo 2003–2005 m. vykusiame Pasaulio aukščiausiojo lygio susitikime informacinės visuomenės klausimais. Taip sukurtas vienintelis pasaulinis įvairių suinteresuotųjų šalių forumas, kuriame valdžios institucijų, privataus sektoriaus ir pilietinės visuomenės atstovai gali aptarti su interneto valdymu susijusius svarbiausius klausimus. Šis forumas yra nešališkas, neprivalomas ir nedubliuoja kitos veiklos. Pirmasis Interneto valdymo forumo susitikimas įvyko Atėnuose 2006 m., vėliau surengti susitikimai Rio de Žaneire (2007 m.) ir Haidarabade (2008 m.). Ketvirtasis susitikimas šiuo metu vyksta Šarm el Šeiche (Egiptas).  Iš pradžių numatyta, kad forumas veiks penkerius metus – paskutinis, 5-asis, susitikimas kitais metais įvyks Vilniuje (Lietuva). Iki to laiko Jungtinių Tautų valstybės narės apsvarstys, ar būtina pratęsti iš pradžių nustatytą laikotarpį. „Iki kito susitikimo bus svarstoma, ar Interneto valdymo forumo susitikimai turėtų vykti ir po 2010 m.  Man atsakyti paprasta –  Interneto valdymo forumas turi tęsti veiklą , – sakė ES Komisijos narė Viviane Reding. Pagrindiniai faktai Domenų vardai ir adresai būtini, kad internetu siunčiami duomenų srautai pasiektų tikslą. Už domenų vardų sistemos koordinavimo pasaulio mastu politikos formavimą atsakinga Kalifornijoje (JAV) įsteigta privačiojo sektoriaus ne pelno korporacija ICANN. Nuo įkūrimo 1998 m. ICANN vykdė veiklą pagal kelis su JAV vyriausybe pasirašytus susitarimo memorandumus, kuriuose nustatyti šiai korporacijai keliami domenų vardų sistemos politikos kūrimo tikslai. Naujausio susitarimo memorandumo galiojimas baigėsi 2009 m. rugsėjo 30 d. Tada JAV ir ICAAN pasirašė įsipareigojimų patvirtinimo dokumentą.  2009 m. birželio mėn. Komisija paragino ICANN užtikrinti didesnę atskaitomybę ir pareiškė, kad jos valdyme turėtų daugiau dalyvauti ne JAV subjektai (   IP/09/951   ). Rugsėjo pabaigoje JAV pranešė apie ICANN reformą. Komisija iš esmės pritarė naujajam susitarimui (   IP/09/1397   ).  2006 m. lapkričio 16 d. su aukščiausio lygio internacionalizuotų domenų vardais dirbanti ICANN pranešė, kad imasi sparčių veiksmų, kad būtų internacionalizuoti šalies kodo aukščiausio lygio domenai. Daugiau informacijos apie Europos interneto domeną „.eu“ galima rasti    http://ec.europa.eu/information_society/policy/doteu/ Daugiau informacijos apie interneto valdymą galima rasti    http://ec.europa.eu/information_society/policy/internet_gov/index_en.htm     Interneto valdymo forumo svetainė   http://www.intgovforum.org      SPEECH/09/531
