IP/09/1059 Briuselis, 2009 m. birželio 30 d.  Kreivi agurkai vėl prekyboje. Nuo liepos 1 d. vėl bus prekiaujama nestandartiniais vaisiais ir daržovėmis  Rytoj bus panaikinti 26 rūšių vaisiams ir daržovėms iki šiol taikyti specialieji prekybos standartai, taigi nustos galioti ir Europos Sąjungos taisyklės, kuriomis reglamentuojamas daugelio vaisių ir daržovių dydis bei forma. Komisijos iniciatyva panaikinti šiuos standartus – svarbiausias žingsnis siekiant racionalizuoti ir supaprastinti ES taisykles ir sumažinti biurokratizmą. 10 vaisių ir daržovių rūšių – įskaitant obuolius, braškes (žemuoges) ir pomidorus – taikomi prekybos standartai liks galioti. Tačiau valstybės narės pirmą kartą galėtų leisti parduotuvėse prekiauti standartų neatitinkančiais net ir šių 10 rūšių produktais, jei tie produktai būtų pažymėti taip, kad juos būtų galima atskirti nuo aukščiausios rūšies, I rūšies arba II rūšies produktų. Kitaip tariant, pagal naująsias taisykles nacionalinės institucijos galės leisti prekiauti visais – bet kokio dydžio ir formos – vaisiais ir daržovėmis.  „Nuo liepos 1 d. parduotuvėse vėl galėsime įsigyti kreivų agurkų ir gumbuotų morkų“, – sakė už žemės ūkį ir kaimo plėtrą atsakinga Komisijos narė Mariann Fischer Boel.  – „Jei rimčiau, tai konkretus mūsų siekio mažinti nereikalingą biurokratizmą pavyzdys.  Tokių dalykų nebūtina reguliuoti ES mastu.  Kur kas geriau, jei juos sureguliuos pati rinka.  Šie pokyčiai reiškia ir tai, kad vartotojai galės rinktis iš kuo įvairesnių produktų.  Būtų neprotinga išmesti visiškai gerus produktus vien todėl, kad jie „netinkamo“ dydžio ar formos.“  2007 m. vykusiose derybose dėl bendro vaisių ir daržovių rinkos organizavimo reformos Komisija įsipareigojo panaikinti tam tikrus vaisių ir daržovių prekybos standartus ir taip sumažinti nereikalingą biurokratizmą.  Todėl nuo rytojaus minėtieji standartai nebebus taikomi šių 26 rūšių produktams:  abrikosams, agurkams, arbūzams, artišokams, auginamiesiems grybams, avokadams, baklažanams, Briuselio kopūstams, cukinijoms, česnakams, graikiniams riešutams su kevalais, gūžiniams kopūstams, lazdyno riešutams su kevalais, melionams, morkoms, salierų lapkočiams, porams, pupelėms, salotinėms cikorijoms, slyvoms, svogūnams, šparagams, špinatams, vyšnioms, žiediniams kopūstams ir žirniams.  Specialieji prekybos standartai bus ir toliau taikomi šių 10 rūšių produktams (sudarantiems 75 procentus ES prekybos vertės):  braškėms (žemuogėms), citrusiniams vaisiams, kiviams, kriaušėms, obuoliams, persikams ir nektarinams, pomidorams, saldžiosioms paprikoms, salotoms ir valgomosioms vynuogėms.  Tačiau valstybės narės gali netaikyti standartų ir šiems produktams, jei parduotuvėse jie paženklinti atitinkamomis etiketėmis.  Iš esmės tai reiškia, kad, jei standartų neatitinkantys obuoliai parduotuvėse paženklinami užrašu „produktas, skirtas perdirbti“ ar kitokiu panašiu užrašu, jais prekiauti leidžiama.
