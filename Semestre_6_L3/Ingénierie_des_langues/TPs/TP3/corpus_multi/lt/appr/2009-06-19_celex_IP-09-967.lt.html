IP/09/967  Briuselis, 2009 m. birželio 19 d.   Elektroniniu būdu atliekamos administracinės procedūros. Europos Komisija ragina teikti tarpvalstybines paslaugas naudojant naująsias technologijas  Europos Komisija bendrai finansuos Austrijos, Graikijos, Italijos, Lenkijos Nyderlandų, Prancūzijos ir Vokietijos vykdomą projektą, kuriuo viešosioms administracijoms bus padedama gerinti paslaugų sektoriui internetu teikiamas paslaugas.  Iki 2009 m. pabaigos visos ES valstybės narės turės įsteigti vieno langelio principu veikiančius kontaktinius centrus, kuriuose įmonės galėtų visas administracines procedūras atlikti elektroniniu būdu.  Pavyzdžiui, Belgijos paslaugų teikėjas, norintis atidaryti kavinę Nyderlanduose, visus susijusius formalumus galės sutvarkyti internetu. Bandomasis projektas bus tęsiamas siekiant pagerinti elektroninių paslaugų kokybę. Į bandomąjį projektą per trejus metus bus investuota per 14 milijonų eurų; pusė šios sumos bus padengta iš ES konkurencingumo ir inovacijų programos lėšų.  Už informacinę visuomenę ir žiniasklaidą atsakinga Komisijos narė Viviane Reding teigė: „Investicijos į naująsias technologijas – geriausia priemonė viešųjų administracijų bendradarbiavimui skatinti ir padėti verslininkams patekti į kitų valstybių narių rinkas.  Internetu teikiamos paslaugos ir biurokratizmo mažinimas padės Europos verslininkams įsitvirtinti naujose rinkose ir paskatins Europos Sąjungos vidaus prekybą. Tai turės teigiamos įtakos ekonomikos augimui ir darbo vietų kūrimui bendrojoje rinkoje."  Paslaugos sudaro 70 % Europos Sąjungos BVP ir yra pagrindinė Europos ekonomikos augimo ir darbo vietų kūrimo varomoji jėga. 95 % pastarųjų metų naujų darbo vietų sukurta būtent šiame sektoriuje. Prekyba prekėmis Europos Sąjungoje jau vyksta laisvai, o paslaugų vidaus rinkos galimybės išnaudotos ne visos. Paslaugų teikėjams dėl teisinių ir administracinių kliūčių vis dar sunku įsisteigti kitose šalyse ar prekiauti tarp valstybių.  Europos Komisijos inicijuotu bandomuoju projektu, kuriame dalyvauja Austrija, Graikija, Italija, Lenkija, Nyderlandai, Prancūzija ir Vokietija, bus ieškoma naujų techninių sprendimų, kaip pagerinti viešųjų administracijų teikiamų tarpvalstybinių elektroninių paslaugų kokybę. Iki 2009 m. pabaigos visose valstybėse narėse bus įsteigti kontaktiniai centrai, tad įmonės galės atlikti visas procedūras ir formalumus vienoje vietoje. Bandomuoju projektu siekiama suderinti įvairiose ES šalyse naudojamas skirtingas sistemas. Bus skatinama naudotis elektroninėmis paslaugomis, kuriami bendri reikalavimai, nustatyti bendri saugių operacijų visoje ES standartai ir, atsižvelgiant į gerosios patirties pavyzdžius, bus priimti sprendimai dėl viešųjų specifikacijų ir vartotojams patogios aplinkos.  Bendroji informacija   Bandomasis projektas „Nesudėtingos internetinės tarpvalstybinių paslaugų procedūros“ (angl. SPOCS) – tai didelio masto bandomasis projektas, bendrai finansuojamas pagal Europos Komisijos informacinių ir ryšių technologijų politikos rėmimo programą, kuria remiamos inovacijos ir konkurencingumas, skatinant piliečius, verslininkus ir valdžios institucijas labiau domėtis ir naudotis informacinėmis technologijomis. Ši programa – tai Europos įmonių konkurencingumą skatinti skirtos ES konkurencingumo ir inovacijų programos, kurios biudžetas 2007–2013 m. yra per 3,6 mlrd. EUR, dalis (žr.    IP/05/391   ).  ES paslaugų direktyvoje numatyta, kad iki 2009 m. pabaigos visos ES valstybės narės turi sukurti vieno langelio principu veikiančius kontaktinius centrus, kuriuose paslaugų teikėjai galėtų gauti visą reikiamą informaciją ir elektroniniu būdu atlikti visas reikiamas procedūras ir jiems nereikėtų kreiptis į kelias įstaigas ar organizacijas.   Didelio masto bandomiesiems projektams vadovauja dalyvaujančios šalys; projektais visų pirma siekiama rasti technologinius sprendimus, kaip teikti tarpvalstybines paslaugas nacionaliniu, regioniniu ir vietos mastu. Taip pat siekiama nustatyti bendrus reikalavimus, kuriuos būtų galima toliau plėtoti ir naudoti, sudarant sąlygas skirtingų nacionalinių sistemų ryšiams palaikyti ir veikti, kad piliečiai ir įmonės galėtų naudotis visais bendrosios rinkos privalumais.  Projektas grindžiamas anksčiau vykdytų didelio masto projektų, kuriais ES piliečiams buvo suteikta galimybė naudotis elektronine tapatybės nustatymo sistema ir viešosiomis paslaugomis bet kurioje Europos vietoje (žr.    IP/08/824   ), rezultatais. 2008 m. Komisija pradėjo vykdyti Pažangiųjų viešųjų paslaugų (angl. SOS) projektą „Tarpvalstybiniai medicininės informacijos mainai“ (žr.    IP/08/1075   ).   E. valdžia :     http://ec.europa.eu/egovernment          IRT politikos rėmimo programa :     http://ec.europa.eu/information_society/activities/ict_psp     Europos Komisijos konkurencingumo ir inovacijų bendroji programa :     http://ec.europa.eu/cip/index_en.htm     ES paslaugų direktyva :     http://ec.europa.eu/internal_market/services/services-dir/index_en.htm
