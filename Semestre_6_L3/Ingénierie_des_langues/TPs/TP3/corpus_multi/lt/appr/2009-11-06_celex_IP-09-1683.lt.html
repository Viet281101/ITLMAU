IP/09/1683  2009 m. lapkričio 6 d., Briuselis  Žuvininkystė.  Svarbus Tarptautinės Atlanto tunų apsaugos komisijos (TATAK) susitikimas  Rytoj Resifėje (Brazilija) prasidės Tarptautinės Atlanto tunų apsaugos komisijos (TATAK) metinis susitikimas.  Europos Sąjungai svarbiausi klausimai – Atlanto paprastųjų tunų išteklių atkūrimo užtikrinimas, visų pirma mažinant bendrą leidžiamą sužvejoti kiekį (BLSK) ir žvejybos pajėgumus, griežtesnis TATAK taisyklių laikymasis ir tinkamų moksliškai pagrįstų visiems žuvų ištekliams taikomų priemonių priėmimas.  ES nori užtikrinti, kad dėmesys būtų skiriamas ne tik paprastiesiems tunams, bet ir kitiems ištekliams ir kad būtų priimtos tinkamos išteklių išsaugojimo priemonės, kad tų išteklių žvejyba būtų tausi.   Taryba Komisijai suteikė tvirtus įgaliojimus derėtis ES vardu šių metų TATAK susitikime.  Už jūrų reikalus ir žuvininkystę atsakingas Europos Komisijos narys Joe Borgas pažymėjo:  „Nors Europos žvejai įdėjo daug pastangų ir padaryta nemaža pažanga, paprastųjų tunų ištekliams reikia skirti daugiau dėmesio.  Šiemet TATAK turės ryžtingai imtis sunkaus darbo.  Reikia griežtai laikytis mokslinių rekomendacijų dėl paprastųjų tunų ir visų kitų tunams giminingų žuvų išteklių.  Reikėtų atitinkamai sumažinti bendrą leidžiamą sužvejoti kiekį ir būtina veiksmingai spręsti pernelyg didelių žvejybos pajėgumų klausimą.  Mūsų laukia sunkūs sprendimai, tačiau jie būtini, kad užtikrintumėme šių išteklių ateitį.  ES iki galo atliks prisiimtą pagrindinės šios srities veikėjos vaidmenį.“  Pernai Marakeše TATAK priėmė persvarstytą 15 metų rytinių paprastųjų tunų išteklių atkūrimo planą, kuriame numatyti trumpesni žvejybos sezonai, žvejybos pajėgumų mažinimo programa ir beprecedentės kontrolės priemonės.  Tačiau naujausiose TATAK mokslo komiteto rekomendacijose pabrėžiama būtinybė mažinti bendrą leidžiamą sužvejoti kiekį.  Be to, kaip numatyta Marakeše priimtame išteklių atkūrimo plane, kitame TATAK susitikime turi būti aptarti ir patvirtinti TATAK šalių parengti žvejybos pajėgumų valdymo planai.  Resifėje taip pat bus aptartas kovo mėn. Barselonoje vykusiame specialiajame TATAK Atitikties komiteto susitikime numatytų veiksmų įgyvendinimas.  Ketinama persvarstyti arba parengti daugiamečius kitų labai svarbių žuvų išteklių, įskaitant didžiaakius tunus, Atlanto ir Viduržemio jūros durklažuves ir šiaurės Atlanto ilgapelekius tunus, valdymo planus.  Tam tikri planai, pavyzdžiui, šiaurės Atlanto durklažuvių išteklių valdymo planas, sėkmingai įgyvendinami, tačiau reikia juos pakoreguoti atsižvelgiant į naujausią mokslinę informaciją.  Be to, atitiktis su šių rūšių žuvų ištekliais susijusioms TATAK nustatytoms taisyklėms turėtų būti išnagrinėta taip pat atidžiai, kaip ir paprastųjų tunų išteklių naudojimo taisyklės.  Vadovaudamasi ES ryklių ištekliams skirtų veiksmų planu, ES sieks, kad būtų numatytos plataus užmojo ryklių apsaugos priemonės.  Šiemet ES visų pirma pateiks atlantinių silkiaryklių ir ryklių jūrų lapių apsaugos priemonių pasiūlymų.  Šiemet TATAK metinis susitikimas vyks lapkričio 7–15 d.  TATAK yra tarpvyriausybinė žuvininkystės organizacija, atsakinga už tunų ir tunams giminingų žuvų išsaugojimą Atlanto vandenyne ir gretimose jūrose.  Ji įkurta 1966 m. ir šiuo metu vienija 51 narę.  Daugiau informacijos interneto puslapyje   www.iccat.int
