IP/09/ 1351   Briuselis, 2009 m. rugsėjo mėn 24  Komisija mažina su vertybinių popierių prospektais sietiną biurokratizmą ir gerina investuotojų apsaugą  (žr.   MEMO/09/412   ) Laikydamasi geresnio reglamentavimo principų, Europos Komisija šiandien pateikė pasiūlymą persvarstyti Prospektų direktyvą. Šis pasiūlymas – tai paprastinimo iniciatyvos dalis įgyvendinant Europos Komisijos veiksmų programą, skirtą administracinei naštai Europos Sąjungoje mažinti. Pasiūlymu užtikrinamas didesnis prospektų tvarkos teisinis aiškumas ir veiksmingumas, taip pat mažinama emitentų ir tarpininkų administracinė našta. Jame taip pat pabrėžiama, kaip svarbu didinti investuotojų apsaugą ir užtikrinti pateikiamos informacijos pakankamumą ir tinkamumą mažmeninių investuotojų poreikiams. Pasiūlyme atsižvelgta į konsultacijas su visomis svarbiomis suinteresuotosiomis šalimis. Dabar pasiūlymas perduodamas svarstyti Europos Parlamentui ir Ministrų Tarybai.  Už vidaus rinką ir paslaugas atsakingas Komisijos narys Charlies McCreevy sakė:  „Šios naujos taisyklės atitinka emitentų ir investuotojų poreikius, jomis taip pat panaikinama bet kokia nereikalinga našta įmonėms. Jose atsižvelgta į įgytą patirtį ištikus finansų krizei. Be to, jomis užtikrinama, kad investuotojai turėtų visą reikalingą informaciją.“  Prospektų direktyva nustatytos prospektus reglamentuojančios taisyklės – jie turi būti viešai prieinami, kai perleidžiamieji vertybiniai popieriai viešai siūlomi arba jais leidžiama prekiauti reguliuojamoje rinkoje ES . Vienas iš pagrindinių direktyvos laimėjimų – „paso mechanizmo“ įvedimas: vienos valstybės narės kompetentingos valdžios institucijos patvirtintas prospektas galioja visoje ES vertybinius popierius viešai siūlant ir leidžiant jais prekiauti. Nors ši teisinė sistema turėjo didelį teigiamą poveikį investuotojams prieinamos informacijos kokybei ir tinkamumui, siekiant didesnio prospektų tvarkos teisinio aiškumo bei veiksmingumo ir mažesnės administracinės naštos, ją reikėjo dar labiau patobulinti. Priėmus naujas taisykles, vertybinių popierių emisijos bus veiksmingesnės, nes taisyklės bus suprantamesnės (bus didesnis teisinis aiškumas); sumažės emitentų ir tarpininkų administracinė našta; emitentų darbuotojai įgis daugiau investavimo galimybių; mažmeniniai investuotojai galės prieš investuodami veiksmingiau išnagrinėti prospektą ir įvertinti su vertybiniais popieriais susijusią riziką. Siūlomi šie pagrindiniai pakeitimai:   bus sumažinti informacijos apie kai kurių rūšių vertybinių popierių emisiją (mažų įmonių, smulkių skolintojų, teisių emisijų ir valstybės garantijų schemų) atskleidimo reikalavimai);   patobulinta prospekto santraukos forma ir turinys;   aiškiau apibrėžtos atleidimo nuo prievolės skelbti prospektą sąlygos, taikomos per tarpininkus prekiaujančioms įmonėms („pakopinis platinimas“) ir darbuotojų akcijų schemoms;   bus panaikinti tie atskleidimo reikalavimai, kurie sutampa su Skaidrumo direktyva;   ne kapitalo vertybinių popierių emitentai turės galimybę pasirinkti savo buveinės (ES) valstybę narę;   Prospektų direktyvoje pateikiama „kvalifikuotų investuotojų“ apibrėžtis bus suderinta su „profesionalių klientų“ apibrėžtimi ES direktyvoje dėl finansinių priemonių rinkų.   Informacija apie Prospektų direktyvą  Prospektų direktyva įsigaliojo 2003 m. gruodžio 31 d., kai buvo paskelbta ES oficialiajame leidinyje . Buvo reikalaujama, kad valstybės narės šią direktyvą į savo nacionalinę teisę perkeltų ne vėliau kaip iki 2005 m. liepos 1 d. Pagal Prospektų direktyvos 31 straipsnį Europos Komisija turi įvertinti direktyvos taikymą praėjus penkeriems metams nuo jos įsigaliojimo dienos ir prireikus pateikti pasiūlymų dėl jos peržiūros.  Be to, 2007 m. sausio mėn. Europos Komisija pradėjo įgyvendinti administracinės naštos mažinimo Europos Sąjungoje veiksmų programą, siekdama įvertinti ES administracines sąnaudas dėl teisės aktų taikymo ir iki 2012 m. administracinę naštą sumažinti 25 proc. Nustatyta, kad Prospektų direktyva – viena iš sričių, kurioje yra nemažai įmones apsunkinančių, bet galimų sumažinti prievolių. Be to, atsižvelgiant į ištikusią finansų krizę, nuspręsta, kad reikia persvarstyti tam tikras Prospektų direktyvos nuostatas, siekiant didesnio jos veiksmingumo ir didesnės investuotojų apsaugos. Todėl laikydamasi geresnio reglamentavimo principų Europos Komisija pradėjo viešąsias konsultacijas. Šis pasiūlymas ir jo poveikio vertinimas – išsamaus nenutrūkstamo dialogo su visomis pagrindinėmis suinteresuotosiomis šalimis, įskaitant vertybinių popierių rinkų priežiūros institucijas, rinkos dalyvius (emitentus, tarpininkus ir investuotojus), vartotojus, pasekmė. Jame atsižvelgta į pastabas ir analizes, pateiktas Europos vertybinių popierių rinkos priežiūros institucijų komiteto (CESR) ir Europos vertybinių popierių rinkų ekspertų grupės (ESME) paskelbtose ataskaitose. Pasiūlymą rasite   http://ec.europa.eu/internal_market/securities/prospectus/index_en.htm  .
