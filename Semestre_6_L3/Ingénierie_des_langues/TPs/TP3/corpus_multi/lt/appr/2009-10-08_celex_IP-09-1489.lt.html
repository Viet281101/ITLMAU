IP/09/1489 Briuselis, 2009 m. spalio 8 d.  28 Europos bendrovės įsipareigoja pritraukti daugiau moterų į technologijų sektorių   Šiandien Europos Komisija pasidžiaugė, kad Europos technologijų bendrovės vis aktyviau siekia pritraukti daugiau moterų į informacinių ir komunikacinių technologijų  (IKT) sektorių.  Europos Komisijai pristačius gerosios patirties kodeksą „Moterys ir IKT“   (IP/09/344)   , vos po šešių mėnesių jį pasirašiusių bendrovių, kurios įsipareigoja skatinti merginas studijuoti ir siekti karjeros telekomunikacijų, technologijų ir interneto bendrovėse, skaičius išaugo daugiau kaip penkis kartus – nuo 5 iki 28.  Šiandien Komisija pristatė naują interneto priemonę, kurioje bus visa informacija apie moterims ES IKT sektoriuje siūlomą veiklą ir darbo vietas – IKT srityje dirbančioms moterims skirtą Europos portalą.  „Džiaugiuosi, kad IKT sektorius, ypač elgesio kodeksą pasirašiusios 28 bendrovės, prisiima daugiau įsipareigojimų.  Tai rodo, kad IKT sektorius vis geriau supranta, kad ekonomikos augimu ir inovacijomis jis galės pasinaudoti ir prie jų prisidėti tik jei spręs kvalifikuotų darbuotojų stygiaus problemą. Manoma, kad iki 2010 m. gali trūkti 300 000 darbuotojų, – sakė už informacinę visuomenę ir žiniasklaidą atsakinga Europos Komisijos narė Viviane Reding. – Nors 45 % visų daktaro laipsnius Europoje gaunančių asmenų yra moterys, tik ketvirtadalis jų gauna šį laipsnį inžinerijos, gamybos ir statybos srityse. Tik 7 % 116 didžiųjų Europos telekomunikacijų bendrovių valdybų narių yra moterys . Reikės daugiau pastangų, kad iki 2015 m. šis skaičius padvigubėtų ir kad šiame sektoriuje būtų daug geriau naudojamasi moterų galimybėmis. Todėl raginu visą IKT sektorių šį kodeksą kuo greičiau pasirašyti ir įgyvendinti.“  Gerosios patirties kodeksas „Moterys ir IKT“, kurio tikslas – skatinti merginas studijuoti ir siekti karjeros IKT sektoriuje, paskelbtas 2009 m. kovo mėn. Kodekse didžiausias dėmesys skiriamas švietimui ir užimtumui rengiant merginoms skirtas informavimo dienas, vykdant kuravimo programas, taikant lankstų darbo grafiką ir vykdant kitą naujovišką veiklą, kuri joms suteiktų daugiau informacijos ir pritrauktų jas į technologijų sektorių. Nuo 2009 m. kovo mėn., kai kodeksas buvo paskelbtas, jį pasirašė 28 organizacijos, įskaitant dideles įmones, mažas ir vidutines įmones, konsultavimo bendroves, akademines institucijas, nevyriausybines organizacijas ir telekomunikacijų bendroves.  Nors vis daugiau moterų universitetuose studijuoja tiksliuosius mokslus, technologijas ir IKT, tačiau šiuos dalykus studijuojančių vyrų vis vien yra kur kas daugiau. 2006 m. moterys sudarė 41 % visų absolventų, kuriems suteiktas matematikos ir kompiuterijos mokslų daktaro laipsnis. Tais pačiais metais iš visų inžinerijos, gamybos ir statybos daktaro laipsnius gavusių asmenų moterų buvo 25 %. 2006 m. net daugiau kaip trys ketvirtadaliai kompiuterijos mokslų absolventų buvo vyrai.   Nors europietės vis daugiau išmano kompiuterių ir interneto srityse, tačiau skirtumų vis dar esama. Moterų, baigusių mokslo ir technologijų studijas, procentas svyruoja nuo 44 % Estijoje iki 20 % Olandijoje. 81 % 16–24 metų olandžių kasdien naudojasi kompiuteriu, o Bulgarijoje – tik 38 % (šiose šalyse kasdien kompiuteriu naudojasi atitinkamai 89 ir 38 % vyrų). Iš viso ES internetu kasdien naudojasi 38 % vyrų ir tik 28 % moterų, tačiau Airijoje, Graikijoje, Prancūzijoje, Portugalijoje ir Suomijoje ir dvylikoje šalių, kurios į ES įstojo 2004 m., šis skirtumas nesiekia 7 %.  Pasirašydamos šį elgesio kodeksą, bendrovės ir organizacijos užtikrintų, kad tiksliuosius mokslus, technologijas ir inžineriją studijuotų daugiau moterų ir gabios moterys būtų įdarbintos ir išlaikytos Europos telekomunikacijų ir su interneto technologijomis susijusiose bendrovėse. Kuravimo programos, atvirų durų dienos ir kompiuterijos stovyklos – tai tik keletas šių bendrovių būdų į šį sektorių pritraukti daugiau moterų ir merginų.  Šiandien Briuselyje pristatyta nauja priemonė – IKT srityje dirbančioms moterims skirtas interneto portalas   (www.ictwomendirectory.eu)   . Portalas skirtas trims sritims: technologijoms, bendruomenės kūrimui ir verslui. Portale surinkta visa informacija apie veiklą, darbo pasiūlymus, teisės aktus ir statistinius duomenis, susijusius su IKT srityje dirbančiomis moterimis, kad būtų galima pateikti išsamų vaizdą apie tai, kas Europoje vyksta šioje srityje, taip pat pradėti šioje srityje veikiančių subjektų bendradarbiavimą ir kurti tinklus. Prie portalo pasiūlyta prisijungti 1 000 suinteresuotųjų subjektų. Pagrindiniai faktai  Gerosios patirties kodekso „Moterys ir IKT“ tikslas – į pažangiųjų technologijų sektorių pritraukti mokines ir studentes, taip pat išlaikyti ir skatinti šiame sektoriuje jau dirbančias moteris. Spalio 8 d. Briuselyje vykusiame praktiniame seminare „   Daugiau moterų, geresnės darbo vietos ir augimo skatinimas   “ paskelbta, kad kodeksą pasirašė 28 bendrovės.  Iki šiol kodeksą pasirašė šios bendrovės:   Alcatel-Lucent   (Prancūzija),   APSCO   (Jungtinė Karalystė),   CISCO   ,   European Center for Women and Technology   ,   e-SKILLS   (Jungtinė Karalystė),   Equalitec   (Jungtinė Karalystė),   Google   ,   HP   ,   IMEC   (Belgija),   Infineon   ,   IT Synergy   (Jungtinė Karalystė),   Lebanese Telecommunication Authority   (Libanas),   Microsoft   ,   Motorola   ,   Orange France-Telecom   (Prancūzija),   Panasonic   ,   Papirbredden Innovasjon   (Norvegija),   Portia   (Jungtinė Karalystė),   Promis@Service   (Liuksemburgas),   P31 Consulting   (Jungtinė Karalystė),   Research Council of Norway   ,   SAP   ,   Sharpe Thinking (Jungtinė Karalystė),   Simula   (Norvegija),   Sony Europe   ,   Steinbeis-Europa-Zentrum   (Vokietija),   University of Liverpool (Jungtinė Karalystė) ir   Women in Technology   (Jungtinė Karalystė). Gerosios patirties kodeksą „Moterys ir IKT“ pasirašiusios bendrovės    http://ec.europa.eu/information_society/activities/itgirls/signatories/index_en.htm    Europos Komisijos svetainė apie moterų darbą IKT srityje    www.ec.europa.eu/itgirls     IKT sektoriuje dirbančioms moterims skirtas portalas     http://www.ictwomendirectory.eu     Vaizdo klipas apie IKT sektoriuje  dirbančias moteris „IKT – jėga“    http://www.youtube.com/watch?v=Mmhe36xwS-Y
