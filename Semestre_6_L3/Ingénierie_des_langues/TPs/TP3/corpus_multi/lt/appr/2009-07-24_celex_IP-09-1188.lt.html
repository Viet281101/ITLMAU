IP/09/1188 Briuselis, 2009 m. liepos 24 d. Komisija įvertino darnaus vystymosi pažangą  Pastaraisiais metais darnaus vystymosi aspektą ES įtraukė į daugelį savo politikos sričių.  Visų pirma ji ėmėsi vadovaujamo vaidmens kovos su klimato kaita ir mažai anglies dioksido į aplinką išskiriančių technologijų ekonomikos skatinimo srityse.  Tačiau kai kuriose ES srityse vis dar vyrauja nedarnaus vystymosi tendencijos, todėl šioje srityje būtina veikti ryžtingiau. Praėjus trejiems metams nuo ES tvaraus vystymosi strategijos įgyvendinimo pradžios Komisija įvertino Europos masto pokyčius ir pradėjo svarstyti galimo ES strategijos taikymo ateityje klausimą. Europos Komisijos Pirmininkas José Manuelis Barroso sakė: „Darnaus vystymosi aspektą siekėme įtraukti į ES politikos sritis ir jau padarėme didelę pažangą. Ataskaitoje aprašyta per pastaruosius trejus metus padaryta pažanga ir sritys, kuriose reikia imtis tolesnių veiksmų. Ekonomikos krizė suteikia išskirtinę galimybę sukurti naują darnią ekologišku ir pažangiu ekonomikos augimu pagrįstą ekonomiką. Tikiuosi, kad ši ataskaita paskatins apsvarstyti būdus, kaip siekti didžiausios pažangos tokiose srityse kaip energijos vartojimas transporto sektoriuje, nykstanti biologinė įvairovė ir blogėjanti mūsų ekosistemos būklė.“  Ataskaitoje pažymima, kad ES politikos pažanga padaryta visose septyniose strategijoje nurodytose politikos srityse.  Pavyzdžiui, 2008 m. gruodžio mėn. priimtas  ES kovos su klimato kaita ir energetikos srities dokumentų paketas, imtasi veiksmų siekiant užtikrinti ekologiškesnį transportą ir diegti pažangiąsias transporto sistemas, padidintas pastatų energinis naudingumas, persvarstytos ekologinio projektavimo ir ekologinio ženklinimo direktyvos, parengta integruotos jūrų politikos sistema ir ES sveikatos strategija, vykdyta veikla migracijos, kovos su skurdu ir socialine atskirtimi srityse. Be to, padaryta pažanga tarpusavyje susijusiose srityse – švietimo, mokslinių tyrimų ir finansų. Tačiau kai kuriose srityse vis dar vyrauja nedarnaus vystymosi tendencijos.  Pavyzdžiui, gamtos išteklių paklausa didėja, biologinė įvairovė nyksta, o transporto srityje energijos suvartojama vis daugiau.  Dabartinė ekonomikos ir finansų krizė parodė, kad darna taip pat labai svarbi finansinėms sistemoms ir visai ekonomikai. Tikrosios ekonomikos rėmimo ir dabartinės krizės socialinio poveikio mažinimo priemonės turi atitikti ilgalaikius darnumo tikslus ir ekologiško bei pažangaus ekonomikos augimo strategiją. Ataskaitoje vertinant pažangą raginama apsvarstyti, kaip ES tvaraus vystymosi strategija galėtų būti tobulinama ateityje. Galėtų būti svarstomos tokios galimybės: geresnė atitiktis Lisabonos ekonomikos augimo ir darbo vietų kūrimo strategijai bei kitoms tarpusavyje susijusioms ES strategijoms, tolesnis strategijos paprastinimas, geresnė stebėsena ir koordinavimas. Šiandien priimta ataskaita Europos Vadovų Tarybai leis persvarstyti prioritetines sritis ir kitame gruodžio mėn. vyksiančiame susitikime pateikti strategijos taikymo ateityje gaires. Prie ataskaitos bus pridėta Eurostato dvimetė darnaus vystymosi stebėsenos ataskaita, kuri bus paskelbta dar 2009 m. Pagrindiniai faktai  2006 m. priimtoje atnaujintoje ES tvaraus vystymosi strategijoje aptariami septyni pagrindiniai uždaviniai:  klimato kaita ir švari energija,  darnus transportas,  tausus vartojimas ir gamyba,  gamtos išteklių apsauga ir valdymas,  visuomenės sveikata,  socialinė įtrauktis, demografija, migracija ir skurdas pasaulyje.  2007 m. gruodžio mėn. vykusiame susitikime Europos Vadovų Taryba paprašė Komisijos iki 2009 m. birželio mėn. pateikti antrąją Europos tvaraus vystymosi strategijos įgyvendinimo pažangos ataskaitą.  Taigi ši ataskaita parengta atsižvelgiant į Europos Vadovų Tarybos prašymą.  Ataskaitą galima rasti     http://ec.europa.eu/sustainable/welcome/index_en.htm
