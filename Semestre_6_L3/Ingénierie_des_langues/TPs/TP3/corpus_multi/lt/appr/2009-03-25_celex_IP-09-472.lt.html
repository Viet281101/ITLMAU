IP/09/472
Briuselis, 2009 m. kovo 25 d.ES Komisija imasi griežtesnių
kovos su šiuolaikine vergove ir seksualine prievarta prieš vaikus
priemoniųSiekdama aktyviau kovoti su prekyba
žmonėmis, seksualine prievarta prieš vaikus, seksualiniu jų
išnaudojimu ir vaikų pornografija, šiandien Europos Komisija
priėmė du naujų taisyklių pasiūlymus.
Naujaisiais pasiūlymais keičiami atitinkamai nuo 2002 m. ir
2004 m. galioję teisės aktai. Šiais pasiūlymais bus
užtikrinama, kad teisės aktai būtų suderinti su visais
aukščiausiais Europos standartais, aukoms teikiama geresnė
pagalba ir imamasi griežtesnių priemonių prieš
nusikaltėlius, atsakingus už seksualinę prievartą prieš
vaikus ir prekybą jais. Pasiūlymais taip pat sprendžiamas
sparčiai kintančių kibernetinės erdvės
technologijų klausimas.
Europos Komisijos pirmininko pavaduotojas, už teisingumą,
laisvę ir saugumą atsakingas Komisijos narys J. Barrot teigė:
„Norime sukurti tokią ES, kuri pažeidžiamiausius
piliečius iš tikrųjų gali apsaugoti nuo baisiausių
nusikaltimų. Kai kalbame apie prekybą žmonėmis, kalbame apie
moteris ir merginas, patekusias į seksualinę vergiją,
mušamus ir kitokį blogą elgesį patyrusius vaikus, priverstus
prašyti išmaldos ir vogti, pasibaisėtinomis sąlygomis
už varganą užmokestį priverstus dirbti jaunuolius.
Kalbėdami apie seksualinę prievartą prieš vaikus ir
seksualinį jų išnaudojimą, kalbame apie siaubingus
nusikaltimus prieš vaikus, kurie palieka gilius randus ir kančią
visam jų gyvenimui“.
Pagrindiniai faktai ir skaičiai
Tarptautinės darbo organizacijos duomenimis, visame pasaulyje
1,225 mln. žmonių išvežami parduoti į kitas
šalis arba parduodami savo šalyje. Dauguma prekybos žmonėmis
aukų išnaudojami prostitucijos (43 %) arba darbo tikslais
(32 %). Didžioji dauguma (98 %) priverstinio komercinio
seksualinio išnaudojimo aukų – moterys ir merginos. Remiantis
turimais skaičiais galima pagrįstai teigti, kad kasmet į ES
atvežami parduoti arba pačioje ES teritorijoje parduodami keli
šimtai tūkstančių žmonių. 
Tyrimai leidžia manyti, kad Europoje nemažai vaikų
(10–20 %, kaip rodo pagrįsti moksliniai
skaičiavimai) vaikystėje patirs seksualinę prievartą.
2008 m. aptikta daugiau negu 1 000 komercinių ir beveik 500
nekomercinių prievartos prieš vaikus turinio svetainių, iš
kurių 71 % yra JAV. Nustatyta, kad beveik 20 % vaikų
pornografijos svetainių yra nekomercinės (daugiausia tarpusavio
keitimosi (Peer-to-Peer)). 
Be to, apskaičiuota, kad vidutiniškai beveik 20 %
seksualinius nusikaltimus padariusių (skirtingų tipų
nusikaltėlių ši tendencija labai skiriasi) ir už tai
nuteistų asmenų toliau daro naujus nusikaltimus.
Nauji pasiūlymai
Du Tarybos pamatinių sprendimų pasiūlymai įpareigotų
ES šalis veikti trimis kryptimis: persekioti nusikaltėlius, ginti
aukas ir užkirsti kelią nusikaltimams.
Pasiūlymu dėl kovos su prekyba žmonėmis derinami
nacionalinės teisės aktai ir sankcijos, užtikrinama, kad
nusikaltėliai sulauktų bausmės net jeigu nusikaltimą padaro
užsienyje. Policijai bus leidžiama taikyti telefoninių
pokalbių klausymosi, slapto klausymosi ir kitas panašias priemones,
taikomas kovoje su organizuotu nusikalstamumu. Aukos bus aprūpintos
būstu ir bus prižiūrimos medikų, o prireikus saugomos
policijos, kad galėtų atsigauti po patirtų kančių ir
nebijotų liudyti prieš savo skriaudėjus. Jos bus apsaugotos nuo
tolesnio traumavimo vykstant baudžiamajam procesui, kai užduodami
tiriamieji klausimai apie patirtį, susijusią su priverstiniu
seksualiniu išnaudojimu. Aukoms bus suteikta nemokama teisinė pagalba
viso proceso metu, taip pat siekiant gauti finansinę kompensaciją.
Pasiūlymu skatinama numatyti sankcijas žmonių, priverstų
siūlyti savo seksualines paslaugas, klientams ir darbdaviams,
išnaudojantiems prekybos žmonėmis aukas. Pasiūlyme taip pat
numatoma įsteigti nepriklausomas šių veiksmų
įgyvendinimo stebėsenos įstaigas.
Priėmus pasiūlymą dėl kovos su seksualine prievarta
prieš vaikus ir jų seksualiniu išnaudojimu bus lengviau
taikyti bausmes tiems, kurie prieš vaikus naudoja seksualinę
prievartą, nes numatomos baudžiamosios sankcijos už naujas
prievartos formas, pvz., viliojimą, kai vaikai priviliojami internetu ir
prievartaujami, vaikų pornografijos žiūrėjimą
neatsisiųsdinus rinkmenų arba vaikų vertimą pozuoti
seksualinėmis pozomis prieš internetines kameras. Sekso turistai,
vykstantys į užsienį prievartos prieš vaikus tikslais,
sugrįžę namo bus traukiami baudžiamojon atsakomybėn.
Teisme vaikai aukos galės liudyti tiesiogiai nesusitikdami su
nusikaltėliu, kad nepatirtų daugiau traumų, ir galės
naudotis nemokama teisininko pagalba. Kiekvienas nusikaltėlis bus
vertinamas atskirai ir galės pasinaudoti teise į specialų
gydymą, kad daugiau neprievartautų. Draudimas pažeidėjams
užsiimti veikla, apimančia bendravimą su vaikais,
turėtų galioti ne tik toje šalyje, kurioje jie buvo nuteisti, bet
ir visoje ES. Bus sukurtos sistemos, blokuojančios prieigą prie
vaikų pornografijos turinio svetainių.
Pasiūlymai bus aptarti ES Ministrų Taryboje, o patvirtinti
turėtų būti perkelti į nacionalinės teisės
aktus.
Apibendrindamas pirmininko pavaduotojas J. Barrot pasakė:
„Aiškiai išdėstėme savo mintis. Šie tarptautiniai
nusikaltimai neturi būti toleruojami. Kovodama su jais Europa ir toliau
nustatys aukščiausius kuo griežtesnius standartus“.
