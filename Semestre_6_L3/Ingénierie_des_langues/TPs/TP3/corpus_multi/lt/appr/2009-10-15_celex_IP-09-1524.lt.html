IP/09/1524  Briuselis, 2009 m. spalio 15 d.  Pasaulinė maisto diena 2009.  ES visuotinės kovos su badu lyderė   2009 m. spalio 16 d. minimą Pasaulinę maisto dieną ES pasitinka dar labiau įsipareigojusi didinti galimybę gauti maisto visame pasaulyje.  Akviloje vykusiame Didžiojo aštuoneto šalių susitikime pažadėjusi, be taikomos 1 mlrd. EUR vertės maisto priemonės, papildomai skirti daugiau nei 2 mlrd. EUR, ES aktyviausiai pasaulyje siekia geresnio visuotinio aprūpinimo maistu.  Už vystymąsi ir humanitarinę pagalbą atsakingas Komisijos narys Karelas De Guchtas sakė: „Pasaulinė maisto diena skirta priminti kiekvienam iš mūsų, kad privalome daryti viską, kad daugiau nei milijardas žmonių nebadautų. Taikant ES 1 mlrd. EUR vertės maisto priemonę problemai spręsti, pasiekti greiti ir akivaizdūs rezultatai – smulkiems ūkininkams besivystančiose šalyse dalijamos sėklos ir trąšos, kurių reikia jų žemės ūkio produkcijai padidinti. Remdamiesi patirtimi, kurią įgijome įgyvendindami maisto priemonę, užtikrinsime, kad naujas Didžiojo aštuoneto šalių susitikime Akviloje prisiimtas įsipareigojimas būtų ne mažiau veiksmingas visuotiniu mastu kovojant su badu.“  Pasaulyje yra daugiau nei vienas milijardas žmonių, t. y. 15 % arba viena šeštoji dalis visos žmonijos, nusilpusių dėl ne pakankamos mitybos. Prasidėjus maisto ir finansinei krizei šis skaičius vis didėja. Todėl maisto stygius kelia rimtą grėsmę, kad nebus pasiekta jokių Tūkstantmečio vystymosi tikslų iki 2015 m. sustabdyti didžiausią skurdą.   Aprūpinimas maistu, žemės ūkis ir kaimo plėtra yra svarbiausios sritys, kuriose Europos Sąjunga skiria pagalbą besivystančioms šalims, tokiu būdu padėdama greitai ir gausiai remiamomis priemonėmis kovoti su badu pasaulyje. Dalyvavimas Akvilos visuotinio aprūpinimo maistu iniciatyvoje (angl. L'Aquila Initiative on Global Food Security ) šiemet yra konkretus šios veiklos rezultatas. Pagal šią iniciatyvą Europos Sąjunga skirs 2,7 mlrd. EUR, t. y. ES taps didžiausią paramą teikiančia partnere. 85 % 1 mlrd. EUR vertės maisto priemonės jau išskirstyta – tai rodo tvirtą ES įsipareigojimą gerinti labiausiai skurstančių asmenų gyvenimo sąlygas visame pasaulyje ir tai, kad ji laikosi pažadų.  Manoma, kad nuo praėjusių metų gruodžio mėn. pradėjus įgyvendinti 1 mlrd. EUR vertės maisto priemonę per pradinius tebevykdomus projektus ja pasinaudojo per 33 milijonus žmonių ir jau galima matyti pirmuosius rezultatus. Pavyzdžiui, Zimbabvėje įsigyta 26 000 tonų sėklų ir trąšų, kurios išdalytos 176 000 pažeidžiamų ūkininkų, sudarančių 10–15 % kolektyviniu ūkininkavimu užsiimančių ūkininkų šalyje. Dėl šių bendrų Europos Sąjungos ir Jungtinių Tautų maisto ir žemės ūkio organizacijos pastangų tradicinė maisto gamyba gali būti padidinta du kartus. Bangladeše pagal bendrą Pasaulinę maisto programą papildomai 43 000 asmenų jau turi galimybių žvejoti, o dar 60 000 dabar gyvena vietovėse, apsaugotose nuo sūraus vandens intruzijos. Galimybės žiniasklaidos atstovams Žiniasklaidos atstovai kviečiami dalyvauti trumpame suinteresuotųjų šalių informaciniame susitikime, kurį rengia EuropeAid bendradarbiavimo tarnybos generalinis direktorius Koosas Richelle'is.  Tema –  „Patirtis įgyvendinant maisto priemonę. Tikras bendradarbiavimas visuotiniu mastu ir atsakas laiku“. Spalio 15 d., ketvirtadienis, 13.00–14.00 val., Info Point External Cooperation (informacinė vieta, skirta išorės bendradarbiavimui), Rue de la Loi 43, pirmas aukštas, Briuselis.  Informacija ir registracija    http://ec.europa.eu/europeaid/infopoint/conferences/2009/10-15_foodfacility_en.htm    Pagrindiniai faktai  Prasidėjus krizei dėl kylančių maisto kainų besivystančiose šalyse, 2008 m. gruodžio mėn. buvo patvirtinta 1 mlrd. EUR vertės maisto priemonė, kuria ES skubiai reagavo į padėtį besivystančiose šalyse.   Bendrą maisto priemonės įgyvendinimo planą sudaro 50 į sąrašą įtrauktų tikslinių šalių, kurios šiuo metu gauna ir ateityje gaus trejų metų laikotarpio pagalbą. 2009 m. balandžio mėn. priemonei jau buvo skirta 707 mln. EUR. Europos Komisija, siekdama partnerystės ir veiksmingumo, plečia ir remia dabartinį politinio dialogo pagrindą, investicijas į maisto gamybą ir vadinamųjų maisto ekspertų organizacijų saugumo tinklus. Todėl parama teikiama per tarptautines organizacijas, regionines organizacijas ir nacionalines vyriausybes ir kviečiant teikti paraiškas gauti 200 mln. EUR (numatytų 2009 m. pabaigai) paramą nevalstybinių subjektų, valstybių narių įstaigų ir kitų reikalavimus atitinkančių įgyvendinimu užsiimančių subjektų veiklai.  Daugiau informacijos apie Europos Komisijos aprūpinimo maistu politiką ir strategijas:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
