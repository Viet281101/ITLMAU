IP/09/ 1421  Briuselis, 2009 m. spalio 5 d.  Du milijonasis Erasmus studentas   Programa Erasmus pradėta įgyvendinti 1987 m. Nuo tada galimybę kitoje Europos šalyje praleisti dalį studijų arba įgyti darbo patirties turėjo 2 milijonai studentų.  Simboliškai atstovauti du milijonąjį studentą atrinktas 31 studentas (po vieną iš kiekvienos programoje Erasmus dalyvaujančios šalies).  Jie pagerbti spalio 5–6 d. Lundo (Švedija) konferencijoje.  Į konferenciją dalyviai susirinko aptarti programos Erasmus ateities ir apsvarstyti, kaip galimybę vykti mokytis į užsienį suteikti visiems jaunuoliams.  Įteikdamas apdovanojimus naujasis už švietimo, mokymo, kultūros ir jaunimo reikalus atsakingas Europos Komisijos narys Marošas Šefčovičius sakė:  „Programa Erasmus yra sėkmės pavyzdys, todėl džiaugiuosi galėdamas pasveikinti du milijonąjį Erasmus studentą .  Komisija tvirtai remia požiūrį, kad galimybė vykti į užsienį mokytis Europos jaunimui turėtų būti taisyklė, o ne išimtis .  Konferencija Lunde padės šiam tikslui virsti tikrove . “  Konferencijai parengtame leidinuke pasakojamos visų atrinktų studentų istorijos.  Štai du pavyzdžiai, kaip programa Erasmus paveikė jų gyvenimą:   Dvidešimt vienerių Gento universiteto (Belgija) studentė Stefanie Bakelandt pagal programą Erasmus keturis mėnesius studijavo filosofiją Vilniaus pedagoginiame universitete.  „Supratau, kad po šių studijų tapau visai kitu žmogumi, o pasaulio ir Europos, kurioje gyvenu, suvokimas jau nebebus toks, koks buvo anksčiau“, – sako ji.  Dvidešimt vienerių būsima kalbos mokytoja iš Jungtinės Karalystės Kardifo universiteto Kate Samways vyko atlikti dešimties mėnesių praktikos į fizinę negalią turinčių suaugusiųjų instituto „2isa“ IT mokymo centrą Mijo mieste Prancūzijoje. Be to, pagal programą Erasmus ji studijavo Venecijos Ca'Foscari universitete Italijoje. „ Erasmus – tai galimybių programa, – teigia mergina. –  Pasinaudojau kiekviena galimybe ir už tai esu dėkinga Erasmus.“  Programa Erasmus pradėta įgyvendinti 1987 m., ir dabar studijuoti į užsienį kasmet vyksta daugiau kaip 180 000 pagal ją remiamų studentų. Iki 2009 m. vidurio Erasmus studentų, vykusių pasimokyti į užsienį, skaičius perkopė 2 milijonus. Ne taip plačiai žinoma, kad nuo 1997 m. programoje Erasmus dalyvavo ir vyko į užsienį dėstyti daugiau kaip 200 000 aukštųjų mokyklų dėstytojų. Be minėtų studentų ir dėstytojų mainų, iš Erasmus lėšų taip pat finansuojami visos Europos aukštųjų mokyklų bendradarbiavimo projektai ir tinklai.  Du milijonojo Erasmus studento pagerbimo ceremonija vyko ES pirmininkaujančios Švedijos surengtoje konferencijoje „ Erasmus ateitis ir Žalioji knyga dėl jaunimo judumo“. Svarbiausias konferencijos klausimas – kaip patobulinti programą Erasmus ir užtikrinti, kad kiekvienas Europos jaunuolis galėtų vykti mokytis į užsienį ir tai būtų taisyklė, o ne išimtis. Tai svarbiausias klausimas, iškeltas 2009 m. liepos mėn. Europos Komisijos paskelbtoje Žaliojoje knygoje dėl besimokančio jaunimo judumo skatinimo. Dalyvauti viešose konsultacijose dėl šio klausimo (taip pat ir atsakyti į internetinio klausimyno klausimus) galima iki 2009 m. gruodžio 15 d. Daugiau informacijos: Europos Komisija. Du milijonasis Erasmus studentas. 31 studentas iš 31 šalies dalijasi dalyvavimo programoje Erasmus patirtimi   http://ec.europa.eu/education/erasmus/doc1805_en.htm  ; Europos Komisija. IP/09/1204, 2009 m. liepos 30 d. „Programoje Erasmus jau dalyvavo per 2 milijonus studentų“   IP/09/1204    Europos Komisija. Žalioji knyga ir konsultacijos dėl besimokančio jaunimo judumo .    http://ec.europa.eu/education/focus/focus363_en.htm  ; Konferencijos svetainė    http://www.kongresslund.se/erasmus  ;  Europos Komisija. Programa Erasmus   http://ec.europa.eu/education/erasmus  .
