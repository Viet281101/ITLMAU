IP/09/1523  Briuselis, 2009 m. spalio 15 d. ES ir Pietų Korėja parafuoja laisvosios prekybos susitarimą  Už prekybą atsakinga ES Komisijos narė Catherine Ashton ir Korėjos prekybos ministras Kimas Jong-hoonas šiandien parafavo laisvosios prekybos susitarimą (LPS) – vieną svarbiausių, dėl kurių Europos Sąjunga kada yra derėjusis su trečiąja šalimi.  Manoma, kad susitarimu bus sudarytos sąlygos prekybai, kurios vertė – apie 19 mlrd. eurų, ir bus pašalintos beveik visos tarifinės ir daug netarifinių ES ir Korėjos prekybos kliūčių.  Bus suteikta naujų galimybių patekti į paslaugų ir investicijų rinkas.  Taip pat bus padaryta didelė pažanga intelektinės nuosavybės, viešųjų pirkimų, konkurencijos politikos, prekybos ir darnaus vystymosi srityse.  LPS ir naujas pagrindų susitarimas rodo, kad ES ir Pietų Korėjos santykiai labai pagerėjo.  Briuselyje parafavus susitarimą Komisijos narė C. Ashton teigė:  „Europos Sąjungai tai pirmasis XXI amžiaus laisvosios prekybos susitarimas, kuriuo užmezgami glaudūs ekonominiai ryšiai su išsivysčiusios ekonomikos šalimi ir  sudaroma naujų rinkos galimybių Europos paslaugų, gamybos ir žemės ūkio įmonėms.  Susitarimas ypač svarbus dabartinėmis ekonominėmis sąlygomis – juo padedama kovoti su ekonomikos nuosmukiu ir kurti naujas darbo vietas.“  Vienas svarbiausių susitarimo privalumų Europos Sąjungai – greitas 1,6 mlrd. eurų muitų, taikomų eksportui į Korėją, panaikinimas.  Be to, susitarimu sprendžiamas pagrindinių netarifinių kliūčių, įskaitant Europai svarbių pramonės sektorių, kaip antai automobilių, farmacijos ir vartotojams skirtų elektronikos prekių, taisykles ir standartus, klausimas.  Manoma, kad susitarimas daugiausiai naudos duos telekomunikacijų, aplinkos, teisės, finansų ir laivybos paslaugų sektoriams, nes Korėja įsipareigojo šiuos sektorius liberalizuoti.   LPS parafavimas reiškia, kad derybos baigtos ir sutarta dėl teisinio teksto – jį Europos Komisija oficialiai pateiks valstybėms narėms 2010 m. pradžioje.  Susitarimą pasirašius ES pirmininkaujančiai valstybei narei ir Komisijai, LPS bus pateiktas tvirtinti Europos Parlamentui.  Susitarimas turėtų įsigalioti antrąjį 2010 m. pusmetį.  Pagrindiniai faktai  ES ir Korėjos prekyba prekėmis 2008 m. buvo apie 65 mlrd. eurų.  Šiuo metu ES prekybos prekėmis su Korėja balansas yra neigiamas, nors tendencijos rodo, kad Korėjos rinkos potencialas didelis.  Pavyzdžiui, 2005–2008 m. ES automobilių eksportas į Korėją skaičiuojant vienetais iš viso padidėjo 78 % (eksporto vertė padidėjo 39 %).  ES turi didelį prekybos cheminėmis medžiagomis, vaistais, automobilių dalimis, pramoninėmis mašinomis, avalyne, medicinine įranga, juodaisiais metalais, geležimi, plienu, oda, kailiais, mediena, keramika ir stiklu perteklių.  Be to, ES ūkininkams Korėja yra viena vertingesnių žemės ūkio produktų eksporto rinkų (metinis eksportas – per 1 mlrd. eurų).  ES prekybos paslaugomis su Korėja perteklius yra 3,3 mlrd. eurų (2007 m. eksportas buvo 7,2 mlrd. eurų, o importas – 3,9 mlrd. eurų).  Daugiau informacijos apie LPS rasite pranešime   MEMO/09/452
