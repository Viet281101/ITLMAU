IP/09/1367  Briuselis, 2009 m. rugsėjo 28 d.  Antimonopolinė politika.  Komisija dėl linijinės laivybos konsorciumų priėmė naują bendrosios išimties reglamentą  Europos Komisija priėmė naują bendrosios išimties reglamentą, kuriuo patikslinama šiuo metu linijinės laivybos konsorciumams taikoma EB sutartyje nustatyto konkurenciją ribojančių veiksmų draudimo (81 straipsnis) išimtis.  Pagal Konsorciumų bendrosios išimties reglamentą Nr. 823/2000, kurio galiojimas baigsis 2010 m. balandžio mėn., laivybos bendrovėms leidžiama sudaryti susitarimus (vadinamuosius konsorciumums) dėl bendro krovinių gabenimo paslaugų teikimo.  Susiklosčius naujoms teisinėms ir ekonominėms sąlygoms naujuoju reglamentu tokiam bendradarbiavimui taikoma išimtis pratęsiama dar penkeriais metais – iki 2015 m. balandžio mėn. Svarbiausi pakeitimai:  nustatoma žemesnė užimamos rinkos dalies riba, kurią viršijančioms bendrovėms išimtis pagal reglamentą negali būti taikoma savaime, o išimties taikymo sritis praplečiama taip, kad aprėptų visas krovininės linijinės laivybos paslaugas.   Už konkurenciją atsakinga Komisijos narė Neelie Kroes teigė:  „Nuo 1995 m. bendrai paslaugas teikiančioms linijinės laivybos bendrovėmis buvo taikoma sąlyginė konkurencijos taisyklių išimtis.  Keičiantis rinkoms šią išimtį reikia patikslinti.  Išsamiai išnagrinėjusi padėtį Komisija nusprendė iš dalies pakeisti Konsorciumų bendrosios išimties reglamentą ir pratęsti jo galiojimo laiką penkeriais metais.  Esu įsitikinusi, kad šiuo reglamentu sukuriama tinkama linijinės laivybos bendrovių ir transporto naudotojų interesų pusiausvyra“.  Konsorciumas yra bendradarbiaujančios laivybos bendrovės, kartu teikiančios krovininio jūrų transporto paslaugas.  Paprastai sudariusios atitinkamus susitarimus laivybos bendrovės gali racionalizuoti veiklą ir sukurti masto ekonomiją.  Jeigu konsorciumai veikia pakankamos konkurencijos sąlygomis, konsorciumų teikiamos transporto paslaugos būna našesnės ir kokybiškesnės, o paslaugų naudotojams (pavyzdžiui, siuntėjams) tai naudinga.  1995 m. priimtame ir 2000 m. bei 2005 m. peržiūrėtame (žr.    IP/05/477   ) Konsorciumų bendrosios išimties reglamente numatyta išimtis taikoma tiems linijinės laivybos konsorciumams, kurie atitinka reglamente nustatytas sąlygas. Ir naujuoju, ir dabar galiojančiu Komisijos bendrosios išimties reglamentu visiems konsorciumų susitarimams (visų pirma išskyrus susitarimus dėl kainų nustatymo), kurių tikslas – bendrai teikti linijinės laivybos paslaugas, taikoma EB sutarties konkurenciją ribojančių veiksmų draudimo (81 straipsnis) išimtis, jeigu nepažeidžiamos reglamente nustatytos sąlygos ir vykdomos atitinkamos pareigos.  Į naująjį reglamentą įtraukti pakeitimai, kurie buvo būtini 2006 m. panaikinus Linijinės laivybos konferencijų bendrosios išimties reglamentą (žr.   IP/06/1249   ).  Juo taip pat siekiama labiau atsižvelgti į šiuo metu rinkoje taikomą praktiką ir suderinti Konsorciumų bendrosios išimties reglamentą ir kitus bendrosios išimties reglamentus, taikomus bendrovių horizontaliajam bendradarbiavimui.  Naujojo reglamento taikymo sritis praplėsta, kad jis aprėptų visas krovininės linijinės laivybos paslaugas, nepaisant to, ar jas teikiant naudojami konteineriai.  Veiklos rūšių, kurioms taikoma išimtis, sąrašas patikslintas, kad būtų labiau atsižvelgta į šiuo metu rinkoje taikomą praktiką.  Nustatyta žemesnė užimamos rinkos dalies riba (30 %, buvo 35 %), taip pat išaiškintas ribos apskaičiavimo būdas.  Galiausiai įtvirtinta nuostata dėl ilgesnio laikotarpio išankstiniam pranešimui apie išstojimą pateikti ir ilgesnio pradinio privalomo laikotarpio, kad būtų tinkamiau atsižvelgta į šiuo metu rinkoje taikomą praktiką, tačiau kartu būtų užtikrintas laivybos bendrovių lankstumas.   Iš Komisijos rinkos tyrimo matyti, kad esama konsorciumų ir (arba) jų narių ryšių.  Naujuoju reglamentu išaiškinama, kad Komisija gali atšaukti bendrosios išimties taikymą, jeigu dėl tokių ryšių būtų pakenkta konkurencijai.  Jeigu konsorciumas neatitinka reglamente nustatytų sąlygų, pavyzdžiui, dėl to, kad jo narių užimamos rinkos dalys viršija nustatytą ribą, dar nereiškia, kad toks bendradarbiavimas savaime neteisėtas – kiekvienu atveju šalys turi įvertinti, ar konsorciumu nepažeidžiamos konkurencijos taisyklės.  Konsorciumų bendrosios išimties reglamentas imtas tikslinti 2007 m. – pradėta nuo išsamaus rinkos tyrimo.  Dėl preliminaraus reglamento projekto 2008 m. rudenį Komisija konsultavosi su suinteresuotosiomis trečiosiomis šalimis (žr.   IP/08/1566   ).  Naujasis reglamentas įsigalios 2010 m. balandžio 25 d. baigus galioti šiuo metu taikomam Bendrosios išimties reglamentui, taigi linijinės laivybos pramonės atstovai turi pakankamai laiko, kad pagal patikslintas taisykles atitinkamai pakeistų savo susitarimus.   Taip pat žr.    MEMO/09/420   .
