IP/09/342
Briuselis, 2009 m. kovo 3 d.ES Komisija finansuos Europos finansinę
koaliciją (EFK), kurios tikslas – kova su vaikų seksualinio
išnaudojimo vaizdų platinimu interneteŠiandien už teisingumo, laisvės ir
saugumo sritį atsakingas Europos Komisijos pirmininko pavaduotojas
Jacques'as Barrot paskelbė, kad Europos Komisija suteiks iki
427 000 EUR finansavimą Europos finansinės koalicijos,
kurios tikslas – kovoti su vaikų seksualinio išnaudojimo
vaizdų turiniu internete, veiklai. 
Europos Komisijos finansuojama koalicija, kuriai vadovauja Vaikų
išnaudojimo ir internetinės apsaugos centras (vaikus nuo seksualinio
išnaudojimo ginanti Jungtinės Karalystės tikslinė
viešosios tvarkos palaikymo organizacija), yra neoficiali viešojo ir
privačiojo sektorių grupė, kurios veikloje dalyvauja policijos
tarnybos, finansinės veiklos vykdytojai, interneto paslaugų
teikėjai, nevyriausybinės organizacijos ir kiti partneriai, kurių
tikslas – kartu kovoti su vaikų pornografija. 
Tarp naujosios koalicijos steigėjų yra MasterCard,
Microsoft, PayPal, VISA Europe ir nevyriausybinė
organizacija Missing Children Europe, jiems padeda EFK patariamieji
nariai – Allen and Overy ir Tarptautinis dingusių ir
išnaudojamų vaikų centras. Tarp steigėjų yra ir
teisėsaugos institucijų – Europolas ir Italijos nacionalinė
pašto ir komunikacijų policija.
Apie koalicijos darbo pradžią šiandien paskelbta
Jungtinės Karalystės vaikų išnaudojimo ir internetinės
apsaugos centro būstinėje surengtoje spaudos konferencijoje, kurioje
dalyvavo pirmininko pavaduotojas Jacques'as Barrot.
Koalicijos, kurios tikslas – sujungti visus partnerius,
kovojančius su vaikų seksualinio išnaudojimo vaizdų
komerciniu platinimu internete, veiklai Komisija suteiks iki 427 000 EUR.
Koalicija padės nustatyti aukas ir jas apsaugoti, rasti
nusikaltėlių – pedofilų ir asmenų, gaunančių
pelno iš vaizdų pardavimo, – buvimo vietą, juos suimti ir,
svarbiausia, konfiskuoti šios nusikalstamos veiklos pajamas. Taip bus
galima stabdyti vaikų pornografiją, perkamą naudojantis kredito
kortelėmis arba kitomis elektroninio mokėjimo sistemomis. Be to,
Komisija netrukus pateiks pasiūlymų, kuriais bus atnaujintas ir
sustiprintas Tarybos pamatinis sprendimas dėl kovos su seksualiniu
vaikų išnaudojimu ir vaikų pornografija.
Pirmininko pavaduotojas Jacques'as Barrot – už teisingumą,
laisvę ir saugumą atsakingas Komisijos narys –
pabrėžė šios iniciatyvos svarbą sakydamas: „Esu
visiškai pasirengęs sudaryti sąlygas, kad vaikai būtų
kuo labiau apsaugoti nuo visokios nusikalstamos veiklos ir išnaudojimo.
Tokia kasdienio gyvenimo tikrovė: sparti interneto plėtra
atvėrė kelius didelį susirūpinimą keliančiai
nusikalstamai vaikų seksualinio išnaudojimo vaizdų rinkai.
Europos finansinė koalicija padės nustatyti aukas ir jas apsaugoti
ir, svarbiausia, konfiskuoti šios nusikalstamos veiklos pajamas.
Tačiau, kad koalicija būtų visiškai veiksminga, į
jos veiklą turi įsitraukti daugiau dalyvių, įskaitant
valstybes nares. Esu pasirengęs visapusiškai remti jų
darbą.“
