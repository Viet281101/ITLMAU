IP/09/190
Briuselis, 2009 m. sausio 29 d.Vartotojų reikalai. ES ketinama
uždrausti naudoti dimetilfumaratą vartojimo prekių (pvz.,
baldų ir avalynės) gamybojeNaudoti dimetilfumaratą (DMF) –
šimtams vartotojų stiprių alerginių reakcijų
sukėlusį biocidą, dedamą į kasdienio vartojimo prekes,
pavyzdžiui, sofas ir batus, – ketinama uždrausti visoje Europos
Sąjungoje. Šiandien valstybės narės balsavo
už Europos Komisijos sprendimo projektą, kuriuo siekiama
užtikrinti, kad vartojimo prekės, tokios kaip odiniai baldai ar
avalynė, į kuriuos dedama labai dirginančio DMF, nebūtų
tiekiamos ES rinkai. Jei rinkoje tokių gaminių yra, jie turės
būti nedelsiant iš jos pašalinti. Jungtinėje
Karalystėje, Lenkijoje, Prancūzijoje, Suomijoje ir Švedijoje
gaminių, į kuriuos įdėta DMF, poveikį patyrę
vartotojai turėjo rimtų sveikatos problemų, įskaitant odos
niežulį, dirginimą, paraudimą, nudegimą, o kai kuriais
atvejais – ir ūmius kvėpavimo sutrikimus. Komisijos sprendimo
projektas – skubi ES masto priemonė, kurios imamasi, kol bus
nustatyta ilgalaikė reglamentavimo tvarka. Po šios dienos balsavimo
Komisijos sprendimo projektas bus pateiktas svarstyti Europos Parlamentui, o
vėliau galutinai patvirtinti Komisijos narių kolegijai.
Už vartotojų teisių apsaugą atsakinga Europos Komisijos
narė Meglena Kuneva sakė: „Kompromiso dėl saugos negali
būti. Džiaugiuosi, kad RAPEX sistema veikia gerai, dėl to
pavojingus gaminius su DMF galima greitai pašalinti iš rinkos.
Tačiau turime eiti toliau ir imtis skubių ES masto veiksmų, kad
šią problemą išspręstume dar neišplitusią. ES
masto draudimu naudoti DMF visose vartojimo prekėse siekiama pašalinti
rimtą pavojų sveikatai – kai kuriems vartotojams
pasireiškiančias stiprias alergines reakcijas dėl to, kad jie
patiria šios cheminės medžiagos poveikį kasdien naudodamiesi
odos gaminiais.“ 
DMF keliamas pavojus
Gamintojai dimetilfumaratą (DMF) naudoja kaip biocidą naikinti
pelėsiams, dėl kurių gali sugesti sandėliuojamų ir
vežamų drėgname klimate baldų ar batų oda. Supakuotas
maišeliuose, tvirtinamuose baldų viduje arba dedamuose į
avalynės dėžutes, DMF garuoja ir impregnuoja odą, saugodamas
ją nuo pelėsių. Tačiau nustatyta, kad DMF labai paveikė
vartotojus, kurie lietėsi prie tokių gaminių. Prasiskverbęs
per drabužius DMF patekdavo ant vartotojų
odos[1] ir sukeldavo
skausmingą dermatitą. Sunkiais atvejais tokį dermatitą
ypač sudėtinga gydyti, todėl padaryta dar didesnė žala.
Taigi DMF kelia nemenką pavojų.
Dėl pavojingosios cheminės medžiagos susirūpinta tuomet,
kai kelių valstybių narių institucijos pateikė
pranešimų, naudodamosi Europos Sąjungos skubaus keitimosi
informacija apie pavojingus ne maisto gaminius sistema (RAPEX).
Pranešimuose nurodytos sofos, foteliai ir batai, o klinikiniais tyrimais
patvirtinta, kad dermatitą, kuriuo sirgo prie šių gaminių
lietęsi vartotojai, sukėlė
DMF[2]. Vėliau
Prancūzija ir Belgija pradėjo taikyti nacionalinius draudimus, o
Ispanija planuoja tai padaryti. Naujasis sprendimas, dėl kurio
šiandien susitarta, bus taikomas visoms valstybėms narėms.
Galiojančios taisyklės 
Europos Sąjungoje naudoti DMF gamyboje jau uždrausta, nes pagal
Biocidų direktyvą (98/8/EB) biocidiniai produktai, kurių
sudėtyje yra DMF, neleidžiami. Vis dėlto ne Europos Sąjungos
gamintojai gali naudoti šiuos neleistinus biocidus, o vėliau savo
gaminius eksportuoti į ES. Todėl šiandien priimtu sprendimu bus
užtikrinta, kad naudodami importuojamus gaminius Europos Sąjungos
vartotojai būtų tokie pat saugūs, kaip ir naudodami ES pagamintus
gaminius, nes juose nebus DMF.
Valstybių narių neseniai pradėtos taikyti priemonės2008 m. gruodžio mėn. Prancūzija priėmė
potvarkį[3], kuriuo
vieneriems metams sustabdomas sėdimųjų baldų ir
avalynės, į kuriuos dedama DMF, teikimas rinkai. Prancūzijoje
šiuo potvarkiu taip pat reikalaujama pašalinti iš rinkos visus
sėdimuosius baldus ir avalynę, kuriuose arba kurių pakuotėse
akivaizdžiai yra DMF. 2009 m. sausio mėn. Belgija
priėmė
potvarkį[4], kuriuo
draudžiama teikti rinkai visus gaminius ir produktus, kuriuose yra DMF.
Ispanija svarsto galimybę imtis priemonių. 
Bendroji informacija. Sistema RAPEX
RAPEX yra Europos Sąjungos valstybių narių ir Komisijos
skubaus keitimosi informacija apie pavojingus ne maisto gaminius sistema,
kurią naudojant galima neleisti teikti rinkai ar naudoti rimtą
pavojų vartotojų sveikatai ir saugai keliančius gaminius. 
Daugiau informacijos pateikta 
http://ec.europa.eu/consumers/safety/rapex/index_en.htm.
[1] 	Williams JDL et
al (2008). An outbreak of furniture dermatitis in the U.K. British Journal
of Dermatology, 159 tomas, 233–234 p.
[2] 	Rantanen T. (2008).
Kinijoje pagamintų sofų ir (arba) kėdžių sukelto
dermatito protrūkio priežastis greičiausiai yra kontaktinė
alergija dimetilfumaratui – naujam stipraus poveikio kontaktiniam
jautrikliui. Glaustas pranešimas. British Journal of Dermatology,
159 tomas, 218–221 p.
[3]	2008 m.
gruodžio 4 d. Ekonomikos, pramonės ir darbo ministerijos
potvarkis, kuriuo laikinai sustabdomas sėdimųjų baldų ir
avalynės, kurių sudėtyje yra dimetilfumarato, teikimas rinkai.
Prancūzijos oficialusis leidinys (2008 m. gruodžio 10 d.
dokumentas Nr. 17 iš 108).
[4]	Visuomenės
sveikatos ministro ir Vartotojų apsaugos ministro potvarkis dėl
draudimo rinkai teikti gaminius ir produktus, kuriuose yra dimetilfumarato.
Belgijos oficialusis leidinys (2009 1 12).
