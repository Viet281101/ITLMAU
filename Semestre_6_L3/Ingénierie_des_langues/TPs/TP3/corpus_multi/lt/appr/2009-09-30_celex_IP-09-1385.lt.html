IP/09/1385  Briuselis, 2009 m. rugsėjo 30 d. Komisija išdėsto naują požiūrį į ES ir Lotynų Amerikos santykius  Šiandien Komisija pristatys atnaujintą strategiją, skirtą ES ir Lotynų Amerikos strateginei partnerystei sustiprinti.  Komunikate „ES ir Lotynų Amerika –  pasaulinės reikšmės partnerystė“ Komisija įvertina regionų dvišalių santykių padėtį ir nustato tolesnių metų tikslus ir uždavinius.  Rengdamasi būsimam ES ir Lotynų Amerikos bei Karibų jūros regiono šalių aukščiausiojo lygio susitikimui 2010 m. pavasarį, Komisija nustato naujas strategines kryptis ir pateikia rekomendacijų, kaip spręsti tokius abiem regionams svarbius klausimus kaip klimato kaita, ekonomikos ir finansų krizė, energetinis saugumas ir migracija.  Be to, komunikate siūloma sukurti Lotynų Amerikos investicinę priemonę, pagal kurią būtų galima sutelkti finansų institucijų išteklius ir finansuoti energijos infrastruktūros, įskaitant energijos vartojimo efektyvumo ir atsinaujinančių išteklių energijos sistemų, transporto, aplinkos ir socialinės sanglaudos projektus.  Už išorės santykius ir Europos kaimynystės politiką atsakinga Komisijos narė Benita Ferrero-Waldner sakė:  „Šis komunikatas – dar vienas aiškus ir svarbus žingsnis stiprinant mūsų santykius, kurie jau dabar tvirti ir darnūs.  Komunikatu pabrėžiama Europos Sąjungos ir Lotynų Amerikos svarba pasaulinėje arenoje, visų pirma sprendžiant tokius klausimus kaip finansų ir ekonomikos krizė, klimato kaita ir migracija.  Dirbdami išvien galime tiesiogiai padėti užtikrinti taiką ir stabilumą regione ir toliau juos stiprinti, didindami socialinę sanglaudą ir gerindami demokratinį valdymą bei regiono integraciją.  Remiantis naująja investicine priemone bus galima daugiau investuoti, visų pirma į infrastruktūrą, – taip bus sukurta naujų darbo vietų ir spartinamas regiono ekonomikos vystymasis.  Džiaugiuosi, kad šiandien aiškiai parodome savo įsipareigojimą plėtoti strateginę partnerystę su regionu, ir neabejoju kitąmet Ispanijoje įvyksiančio ES ir Lotynų Amerikos bei Karibų jūros regiono šalių aukščiausiojo lygio susitikimo sėkme.“  Informacija   Abiejų regionų strateginė partnerystė pradėta 1999 m. ES ir Lotynų Amerikos bei Karibų jūros regiono šalių (LAKR) susitikime Rio de Žaneire.  Šiame per pastarąjį dešimtmetį sukaupta patirtimi grindžiamame komunikate pateikiama konkrečių politinių rekomendacijų, kaip naudojantis ES ir LAKR strategine partneryste santykius su Lotynų Amerika padaryti dar glaudesnius.  Numatytos keturios pagrindinės strateginės kryptys:   Gyvinti ir įvairinti dvišalį regionų dialogą       Stiprinti politinį dialogą visam pasauliui svarbiose prioritetinėse srityse, kaip antai: makroekonomikos ir finansų klausimai, saugumas ir žmogaus teisės, užimtumas ir socialiniai klausimai, aplinka, klimato kaita, energetika, aukštasis išsilavinimas ir technologijos bei inovacijos.      Plėtoti ir stiprinti ES ir LAKR kovos su narkotikais koordinavimo ir bendradarbiavimo mechanizmą ir laikantis ES visuotinio požiūrio į migraciją toliau atvirai ir veiksmingai tęsti struktūrinį ir išsamų dialogą migracijos klausimais.       Didinti regiono integraciją ir stiprinti tarpusavio ryšius        Tęsti derybas (su Centrine Amerika, Andų ir MERCOSUR šalimis) ir remti integracijos pastangas regione.      Regiono integracijai remti taikyti metodą „iš apačios į viršų“ stiprinant tarpusavio  ryšius.       Stiprinti dvišalius santykius ir skirti daugiau dėmesio įvairovei          Išnaudoti visus esamus strateginės partnerystės (su Brazilija ir Meksika) susitarimus, sudarytus asociacijos susitarimus (su Čile ir Meksika) ir dvišalius bendradarbiavimo susitarimus.      Stiprinti dvišalius santykius su atskiromis šalimis ir taip prisidėti prie ES paramos regiono grupėms.        Tikslinti ir pritaikyti bendradarbiavimo programas       Sukurti bendradarbiavimo su Lotynų Amerika programas, kuriomis būtų siekiama mažinti anglies dioksido taršą, skatinamas tvarus augimas, užimtumas, geresnis pajamų paskirstymas ir švelninamas ekonomikos ir finansų krizės poveikis.      Atliekant bendradarbiavimo programų peržiūrą apsvarstyti didesnio priemonių įvairinimo galimybes ir Komisijos bendradarbiavimo veiklą pritaikyti prie skirtingų poreikių, tiksliau:      pagal vystomojo bendradarbiavimo priemonę sutelktus finansinius išteklius toliau skirti skurdžiausioms šalims ir pažeidžiamiausių grupių poreikiams;    gerinti bendradarbiavimą, pirmiausia socialinės sanglaudos ir regiono integracijos srityse, ir programas rengti pagal kylančius poreikius;     siekti glaudesnio bendradarbiavimo žinių ir inovacijų srityse, kaip antai moksliniai tyrimai ir (arba) aukštasis išsilavinimas, mokslas, technologijos ir atsinaujinan čių išteklių energija;    ieškoti klimato kaitos poveikio švelninimo ir prisitaikymo prie jo sprendimų kuriant vystymosi ir bendradarbiavimo programas, įskaitant kovą su miškų naikinimu;   kartu su labiau išsivysčiusiomis regiono šalimis kurti naujas bendradarbiavimo formas pagal bendradarbiavimo su pramoninėmis šalimis priemonę (ICI+).       Pagal atnaujintą programą EUROsociAL nagrinėti institucinės partnerystės susitarimų (remiantis, pvz., porinių projektų patirtimi) ir trišalio bendradarbiavimo galimybes.      Gerinti bendradarbiavimą teisingumo, laisvės ir saugumo srityje.     Nauja tarpusavio ryšių, regiono integracijos ir socialinės sanglaudos skatinimo priemonė –  Lotynų Amerikos investicinė priemonė (LAIP)     LAIP – nauja finansinė priemonė, kuria bus telkiami finansų institucijų ištekliai ir finansuojami energijos infrastruktūros, įskaitant energijos vartojimo efektyvumo ir atsinaujinančių išteklių energijos sistemų, transporto, aplinkos ir socialinės sanglaudos projektai.  LAIP bus grindžiama patirtimi, įgyta kaimyninėms šalims taikant Kaimynystės investicijų priemonę (KIP)   1   .    Rekomendacijos būsimam ES ir LAKR aukščiausiojo lygio susitikimui 2010 m. gegužės mėn.     Užtikrinti, kad aukščiausiojo lygio susitikime būtų atsižvelgta į krizės poveikį, pirmiausia užimtumui ir socialiniams klausimams, ir siekti aiškių rezultatų.      Sukurti Lotynų Amerikos investicinę priemonę (LAIP).      Sustiprinti abiejų regionų dialogą ir bendradarbiavimą mažai anglies dioksido į aplinką išskiriančių ir ekologiškų technologijų bei inovacijų kūrimo srityje ir numatyti konkrečius veiksmus, įskaitant institucinių pajėgumų stiprinimą siekiant mokslo ir technologijų srities bendradarbiavimo regione.      Pranešti apie ES ir LAKR fondo sukūrimą.      Paskatinti Lotynų Amerikos ir Karibų jūros regiono šalių bendradarbiavimą sprendžiant bendros svarbos klausimus.    Daugiau informacijos  Informacijos apie ES santykius su Lotynų Amerika rasite čia:   -   http://ec.europa.eu/external_relations/la/index_en.htm    -   MEMO/09/426     1 :   Remiantis turima informacija, 2008 m. per KIP skirta 71 mln. EUR paramos projektams, kurių vertė – apie 2,7 mlrd. EUR.
