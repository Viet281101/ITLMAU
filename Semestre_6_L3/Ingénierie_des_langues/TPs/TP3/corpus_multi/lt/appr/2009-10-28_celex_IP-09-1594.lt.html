IP/09/1594 Briuselis, 2009 m. spalio 28 d. Komisijos pastangos sugriežtinti struktūrinių fondų kontrolę duoda vaisių  Europos Komisija šiandien priėmė savo veiksmų plano, kuriuo siekiama sugriežtinti ES struktūrinių ir Sanglaudos fondų pasidalijamąjį valdymą, įgyvendinimo pažangos ataskaitą.  Ataskaitą pristatė Komisijos nariai Pawełas Sameckis (Regioninė politika) ir Vladimíras Špidla (Užimtumas, socialiniai reikalai ir lygios galimybės). Joje atkreipiamas dėmesys į priemones, kurių imtasi finansinei kontrolei valstybėse narėse gerinti ir klaidoms, dėl kurių gali būti pateiktos neteisingos mokėjimo iš ES biudžeto paraiškos, mažinti.  Už regioninę politiką atsakingas Komisijos narys Pawełas Sameckis teigė: „Komisijos nuomone, svarbiausia – gerinti valdymo ir kontrolės sistemas. Priėmėme veiksmų planą, kad padedami valstybių narių užtikrintume patikimą ir griežtą išlaidų tvirtinimą. Ilgalaikėje perspektyvoje tai mums padės sumažinti klaidų skaičių ir apsaugoti mokesčių mokėtojų pinigus. Šiandien matome, kad mūsų bendros pastangos duoda vaisių – Komisija ir valstybės narės įsipareigojo nustačius klaidas imtis tinkamų veiksmų. Be to, darome pažangą supaprastindami finansavimo taisykles.“  Už užimtumą, socialinius reikalus ir lygias galimybes atsakingas Komisijos na rys Vladimíras Špidla teigė:  „Komisija drauge su valstybėmis narėmis daug dirbo, kad užtikrintų veiksmingą mokesčių mokėtojų pinigų naudojimą ir ES lėšų naudą ES piliečiams. Supaprastinimas ypač svarbus mažesnių projektų vykdytojams, todėl šio programavimo laikotarpio pradžioje šiek tiek supaprastinome informacijos apie netiesiogines išlaidas teikimo apskaitos taisykles. Komisija aktyviai rėmė šių supaprastintų taisyklių naudojimą ir man malonu pranešti, kad padaryta nemenka pažanga – daugelis valstybių narių per pastaruosius mėnesius pranešė Komisijai apie programoms ar jų dalims pradėtas taikyti sistemas.“ Griežtesnės priemonės – mažiau klaidų  2008 m. vasario 19  d. Komisija priėmė 37 punktų veiksmų planą .  Šis planas parengtas kaip praktinis atsakas į Europos Parlamento ir Europos Audito Rūmų rekomendacijas sugriežtinti valstybėse narėse valdymo bei kontrolės sistemas ir sumažinti klaidų mokėjimo paraiškose riziką.  Už klaidų nustatymą ir ištaisymą visų pirma atsako valstybės narės, o Komisijos vaidmuo yra užtikrinti, kad šis tikslas būtų pasiektas.  Veiksmų planu siekiama užtikrinti, kad nacionalinės institucijos prieš pateikdamos mokėjimo paraiškas Komisijai atidžiai patikrintų struktūrinių fondų išlaidų tinkamumą.  Jei tikrinimas nepakankamas, numatytos griežtos priemonės, pagal kurias mokėjimas sustabdomas arba lėšos susigrąžinamos atliekant finansinių klaidų ištaisymą (žr.  MEMO/09/481  ).  Šiandienos ataskaitoje atkreipiamas dėmesys į tai, kad Komisijos nustatytos griežtos priemonės jau duoda vaisių. Šiais metais Komisija jau susigrąžino 629 mln. EUR. Apskaičiuota, kad iki 2009 m. pabaigos bus susigrąžinta dar pusė milijardo eurų. Be to, ataskaitoje nurodyta, kad valstybės narės vis dažniau pačios atlieka finansinių klaidų ištaisymus. Taip jos įgyja daugiau laisvės teikti mokėjimo paraiškas kitiems tinkamiems finansuoti projektams.  Veiksmų planu taip pat siekiama padėti valstybėms narėms pasirengti uždaryti 2000–2006 m. struktūrinių fondų programų sąskaitas ir užtikrinti veiksmingą valstybių narių 2007–2013 m. finansinių metų audito strategijų ir finansų kontrolės sistemų tikrinimą.  Finansavimo taisyklių paprastinimas  Komisija ir valstybės narės daro didelę pažangą paprastindamos finansavimo taisykles. Nemažai klaidų daroma dėl sudėtingų taisyklių, kurios klaidingai suprantamos arba taikomos. Taisyklės paprastinamos siekiant mažinti biurokratiją, bet nesilpninant finansų kontrolės. Pastaruoju metu, siekiant mažinti naudos gavėjams tenkančią administracinę naštą, priimta priemonių, pagal kurias leidžiama taikyti vienodo dydžio ir vienkartinius mokėjimus.  Be to, Komisija moko ir konsultuoja už struktūrinių fondų programas atsakingas vadovaujančiąsias institucijas. Svarbus seminaras surengtas birželio mėn. Briuselyje, dar du mokymo kursai turėtų būti surengti šiais metais. Pastaba redaktoriams  Įgyvendinant ES sanglaudos politiką, nuo 2000 m. sukurta apie 600 000 darbo vietų. Pagal šią politikos kryptį 2007–2013 m. 27 valstybėse narėse bus investuota 347 mlrd. EUR, t. y. 35 % viso to laikotarpio Bendrijos biudžeto (975 mlrd. EUR).  Daugiau informacijos apie Europos sanglaudos politiką rasite     http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en   (Europos Socialinis Fondas)
