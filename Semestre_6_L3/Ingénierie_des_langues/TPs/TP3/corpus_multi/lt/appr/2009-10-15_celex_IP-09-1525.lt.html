IP/09/ 1525  2009 m. spalio 15 d., Briuselis Pienas. Penkios valstybės narės turi sumokėti 99 mln. EUR išlyginamųjų mokesčių už pieno kvotų viršijimą  Apytikriu Europos Komisijos skaičiavimu, atliktu remiantis valstybių narių kasmet pateikiamais pranešimais, išlyginamųjų mokesčių, kuriuos turi sumokėti pieno kvotas viršijusios valstybės narės, suma 2008–2009 prekybos metais yra šiek tiek didesnė nei 99 mln. EUR. Pernai visa mokesčių suma buvo 340 mln. EUR. Penkios valstybės narės (Austrija, Kipras, Italija, Liuksemburgas ir Nyderlandai) viršijo perdirbti pristatomo pieno kvotas. Kartu sudėtos šių valstybių pieno kvotos viršytos 348 400 tonų – už tai teks sumokėti 97 mln. EUR išlyginamųjų mokesčių. Italija viršijo nustatytą perdirbti pristatomo pieno kvotą 1,5 proc., Nyderlandai – 1,4 proc., Austrija – 1,2 proc. Italija ir Nyderlandai pranešė viršiję tiesiogiai vartoti parduodamo pieno kvotas – bendras jų perviršis sudaro 7500 tonų ir už jį teks sumokėti 2,1 mln. EUR išlyginamųjų mokesčių. 2008–2009 kvotos metais (balandžio–kovo mėn.) bendras ES pagaminto pieno kiekis buvo 4,2 proc. mažesnis nei nustatyta kvota.  Už žemės ūkį ir kaimo plėtrą atsakinga Komisijos narė Marianna Fischer Boel teigė: „Nors 2008–2009 m. kvotos buvo didesnės nei praėjusiais metais, gamybos mastas beveik nepakito. Tačiau kainos gerokai nukrito. Kadangi bendras pagaminto pieno kiekis buvo daugiau nei 4 proc. mažesnis nei nustatyta kvota, akivaizdu, kad mažos pastarųjų mėnesių pieno supirkimo kainos nesusijusios su laipsnišku kvotų sistemos panaikinimu.“ 2008–2009 kvotos metų (2008 m. balandžio mėn.–2009 m. kovo mėn.) visa į pienines pristatomo pieno kvota buvo 143 mln. tonų. Ji suskirstyta į 935 000 individualių kvotų, paskirstytų visai Europos Sąjungai (ES 27). Atskira 3,4 mln. tonų tiesiogiai vartoti parduodamo pieno kvota suskirstyta į 405 000 individualių kvotų. Bendrai išlyginamųjų mokesčių už 2008–2009 m. teks sumokėti gerokai mažiau (71 proc. mažiau) nei už 2007–2008 m. Tiesą sakant, daugumoje valstybių narių perdirbti pristatomo pieno kiekis šiek tiek sumažėjo arba visai nepakito, o kvota 2008 m. kovo mėn. Tarybos sprendimu ir vykdant 2003 m. bendrosios žemės ūkio politikos reformą buvo padidinta 3 400 000 tonų (2,4 proc.).  22-ų iš 27-ių ES valstybių narių gamintojams išlyginamųjų mokesčių už perdirbti pristatytą pieną mokėti nereikės, nes jų nacionalinės kvotos neviršytos. Net 13 šalių (Jungtinės Karalystės, Slovakijos, Suomijos, Estijos, Latvijos, Graikijos, Vengrijos, Švedijos, Slovėnijos, Bulgarijos, Lietuvos, Maltos ir Rumunijos) perdirbti pristatyto pieno kiekis buvo bent 5 proc. mažesnis negu nustatyta kvota.  Pagal bendrą nepanaudotą perdirbti pristatomo pieno kvotos dalį pirmauja Jungtinė Karalystė (1 456 000 nepanaudotų tonų) ir Prancūzija (1 192 628 nepanaudotų tonų). 22-jų valstybių narių, neišnaudojusių visų savo perdirbti pristatomo pieno kvotų, kartu sudėtos nepanaudotų kvotų dalys sudaro 5,73 mln. tonų. Tai reiškia, kad nors kitos penkios valstybės narės viršijo perdirbti pristatyto pieno kvotas, ES 27 iš viso perdirbti pristatyta 5,38 mln. tonų mažiau pieno negu nustatyta bendroji kvota. Kaip veikia sistema Karvės pienas Europos Sąjungoje parduodamas pagal kvotų sistemą. Kiekvienai valstybei narei skiriamos dviejų rūšių kvotos – į pienines pristatomo pieno kvota ir tiesiogiai vartoti parduodamo pieno kvota. Valstybėse narėse šios kvotos paskirstomos gamintojams kaip individualios kvotos. Nacionalinę kvotą viršijusios valstybės narės gamintojai, prisidėję prie perviršio, turi sumokėti išlyginamąjį mokestį. Karvės pieno gamintojai perviršio išlyginamąjį mokestį turi mokėti už visą pieno ar pieno ekvivalento kiekį, kuriuo viršyta per 12 mėnesių (balandžio 1 d.–kovo 31 d.) parduoto pieno kvota. Kiekvienais metais iki rugsėjo 1 d. valstybės narės privalo Komisijai pranešti pieno kvotų sistemos taikymo praėjusį laikotarpį rezultatus. Tai daroma pildant klausimyną, kuriame pateikiami visi perviršio išlyginamajam mokesčiui apskaičiuoti būtini duomenys. Išlyginamojo mokesčio dydis yra 27,83 EUR už 100 kilogramų perviršio. 1 priedas. Preliminarūs 2008–2009 m. duomenys.  2 priedas.  2007–2008 m. duomenys.  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
