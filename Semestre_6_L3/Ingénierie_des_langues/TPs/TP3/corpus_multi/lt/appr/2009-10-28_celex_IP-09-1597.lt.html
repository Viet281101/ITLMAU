IP/09/1597 Briuselis, 2009 m. spalio 28 d. Žiniasklaidos vaidmuo labai svarbus sprendžiant skurdo problemas  Šiandien Europos Komisija ragina žiniasklaidą kovoti su skurdu. Tai bus aptarta Briuselyje dviejuose dideliuose renginiuose, skirtuose 2010-iesiems – Europos kovos su skurdu metams (jie bus paskelbti sausio 21 d. Madride). Seminare „Skurdas ir žiniasklaida“ ir konferencijoje „Skurdo tikrovė ir jos suvokimas. Komunikacijos uždaviniai“ dalyvausiantys žiniasklaidos atstovai ir suinteresuotosios šalys svarstys, kaip komunikacijos specialistai ir žiniasklaida galėtų įnešti savo indėlį sprendžiant skurdo ir atskirties problemas.  „Mums Europos Sąjungoje labai pasisekė, kad gyvename viename labiausiai klestinčių pasaulio regionų, tačiau skurdas vis vien yra maždaug 80 milijonų europiečių kasdienybė, – kalbėjo už užimtumą, socialinius reikalus ir lygias galimybes atsakingas Europos Komisijos narys Vladimíras Špidla. – Sausio mėn. paskelbsime 2010-uosius Europos kovos su skurdu ir socialine atskirtimi metais. Žiniasklaidai ir komunikacijos specialistams tenka labai svarbus vaidmuo, kad ši kampanija būtų sėkminga, todėl juos raginame ateinančiais metais prisijungti prie mūsų.“   Šiandienos seminare „Skurdas ir žiniasklaida“ iš visos Europos atvykusiems žurnalistams, kurių specializacija yra socialinis skurdas ir socialinė atskirtis, bus surengta pažintinė išvyka ir suteikta galimybė dalytis profesine patirtimi. Du seminarus organizuos ATD Fourth World ir Joseph Rowntree fondas (Jungtinė Karalystė), o trijų pažintinių vizitų Briuselyje metu žurnalistai galės imti interviu iš vietos specialistų.  Spalio 29 d. vyks konferencija „Skurd o tikrovė ir jos suvokimas. Komunikacijos uždaviniai“, kurioje dalyvaus daugiau nei 400 žurnalistų, politikų, nevyriausybinių organizacijų atstovų ir mokslininkų. Joje bus paskelbti paskutinio „Eurobarometro“ tyrimo, kaip europiečiai suvokia skurdą, atskirtį ir socialinę krizės įtaką, rezultatai (žr.   IP/09/1585  ir  MEMO/09/480  ). Renginyje bus diskutuojama, kaip ši problema nagrinėjama žiniasklaidoje ir kaip komunikacija galėtų skatinti socialinę integraciją. Šiais klausimais pasisakys Europos Komisijos Pirmininkas José Manuelis Barroso (per vaizdo konferenciją) ir Komisijos narys Vladimíras Špidla. Pagrindinė informacija  Prieš dešimtmetį ES vadovai įsipareigojo „imtis ryžtingų veiksmų, kad būtų sumažintas skurdas“ iki 2010 m. Tačiau šiandien daug europiečių vis dar gyvena skurde ir turi ribotas galimybes naudotis pagrindinėmis paslaugomis, pavyzdžiui, sveikatos priežiūra. Skurdas ir atskirtis turi poveikį ne tik žmonių gerovei ir gebėjimui dalyvauti visuomenės gyvenime, bet ir ekonomikos augimui. Atsižvelgdama į tai, ES pabrėžia, kad kovojant su skurdu labai svarbi kolektyvinė atsakomybė, sprendimus priimančių asmenų ir viešojo ir privataus sektorių subjektų dalyvavimas. 2010-aisiais – Europos kovos su skurdu ir socialine atskirtimi metais – bus siekiama suteikti galimybę kalbėti tiems, kurie kenčia kasdien.  Spalio 29 d. bus oficialiai pristatyta Europos kovos su skurdu metų svetainė  http://www.2010againstpoverty.eu  . Išsamesnė informacija Renginių programa    http://ec.europa.eu/social/main.jsp?catId=88&amp;langId=en&amp;eventsId=211&amp;furtherEvents=yes   .  „Eurobarometro“ tyrimo ataskaita    http://ec.europa.eu/public_opinion/archives/ebs/ebs_321_en.pdf    Europos kovos su skurdu metai    www.2010againstpoverty.eu   .   Užsisakykite Europos Komisijos nemokamą elektroninį informacinį biuletenį apie užimtumą, socialinius reikalus ir lygias galimybes    http://ec.europa.eu/social/e-newsletter  .
