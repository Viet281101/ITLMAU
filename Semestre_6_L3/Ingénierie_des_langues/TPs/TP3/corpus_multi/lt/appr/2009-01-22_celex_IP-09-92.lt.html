IP/09/92
Briuselis, 2009 m. sausio 22 d.ES mokslinių tyrimų ir
plėtros rodikliai negerėja, nors Europos mokslinių tyrimų
erdvės sąlygos palankesnės. Ilsėtis nėra
kada!Šiandien paskelbtoje
2008 m. pagrindinių mokslo, technologijų ir
konkurencingumo rodiklių ataskaitoje pirmą kartą apžvelgta,
kokia pažanga padaryta 2000–2006 m. Europos Sąjungoje
investuojant į mokslinius tyrimus ir kuriant Europos mokslinių
tyrimų erdvę. Ataskaitos duomenimis, Europoje dirbančių
mokslininkų skaičius didėja, o sąlygos užsienio
mokslininkams ir privačioms Jungtinių Amerikos Valstijų
investicijoms į mokslinius tyrimus ir plėtrą (MTP) Europos
Sąjungoje tampa vis palankesnės. Tačiau ES-27 MTP intensyvumo
(t. y. kiek bendrojo vidaus produkto procentų sudaro išlaidos
moksliniams tyrimams ir plėtrai) sąstingis (dabar šis rodiklis
sustojęs 1,84 %) yra kliūtis plataus užmojo siekiui, kad ES
taptų visame pasaulyje konkuruoti pajėgia žinių visuomene.
Nors daugelio valstybių narių investicijos į mokslinius tyrimus
padidėjo, o jų mokslinių tyrimų sistemos veikia efektyviau,
dar daug trūksta, kad Europos Sąjungoje į MTP būtų
investuojama 3 % bendrojo vidaus produkto, kaip nustatyta Lisabonos
strategijoje. Dėl ES pramonės struktūros (aukštųjų
technologijų sektorius čia mažesnis nei JAV) verslas vis dar
mažai investuoja į mokslinius tyrimus ir plėtrą, o dėl
to ES rodikliai nepakankami. Kartu paskelbtoje 2008 m. inovacijų
diegimo rezultatų suvestinėje pateikti išsamūs ES
inovacijų srities rezultatai. Abi ataskaitos rodo, kad ES būtina
pakeisti pramonės struktūrą, paspartinti inovacijas ir
užtikrinti, kad moksliniais tyrimais būtų naudojamasi daugiau ir
geriau.
Už mokslą ir mokslinius tyrimus atsakingas ES Komisijos narys
Janezas Potočnikas ir už įmonių ir pramonės
politiką atsakingas Europos Komisijos pirmininko pavaduotojas Günteris
Verheugenas komentuodami šias dvi ataskaitas sakė:
„Krizė – netinkamas metas stabdyti investicijas į
mokslinius tyrimus ir inovacijas. Jos būtinos, kad įveikusi ekonomikos
krizę Europa būtų stipresnė ir pajėgtų
spręsti klimato kaitos ir globalizacijos problemas. ES yra daug
privalumų, visų pirma vis palankesnės Europos mokslinių
tyrimų erdvės sąlygos ir vis geresni inovacijų diegimo
rodikliai. Tačiau dar reikia nemažai nuveikti, ypač siekiant
padidinti palyginti mažas verslo investicijas. Europos Sąjungą
tinkama linkme kreipia Komisijos iniciatyvos, kuriomis didinamas ES
mokslinių tyrimų efektyvumas, skatinamos inovacijos ir kuriamos
aukštųjų technologijų rinkos.“
Iš 2008 m. pagrindinių mokslo, technologijų ir
konkurencingumo rodiklių ataskaitos išvadų aiškėja,
kad:
1. Moksliniai tyrimai – viena iš pagrindinių
pasaulinės konkurencijos priemonių.
Atsirado svarbių mokslo ir technologijų srities subjektų,
ypač Azijoje. Žinių pasklidimas vis tolygesnis, ES dabar tenka
šiek tiek mažesnė nei 25 % dalis. Europos mokslinių
tyrimų erdvė turi tapti patrauklesnė, atviresnė ir
konkurencingesnė pasaulio mastu.
2. Už bendrojo ES MTP intensyvumo sąstingio slypi nevienoda
padėtis valstybėse narėse.
Laikydamosi pagal Lisabonos strategiją prisiimtų
įsipareigojimų, visos ES valstybės narės
2000–2006 m. didino išlaidas moksliniams tyrimams ir
plėtrai. Tačiau bendrasis vidaus produktas per tą laikotarpį
augo tokiu pačiu tempu, vadinasi, nuo 2005 m. MTP intensyvumas ir
toliau buvo apytiksliai
1,84 %[1]. Nuo
2000 m. iki 2006 m. 17 valstybių narių (visų pirma
lyderius besivejančios valstybės) į mokslinius tyrimus ir
plėtrą investavo daugiau, tačiau 10 valstybių narių,
kuriose sukuriama 47 % ES bendrojo vidaus produkto, MTP intensyvumas
sumažėjo. MTP intensyvumas Japonijoje padidėjo nuo 3,04 %
iki 3,39 %, Korėjoje – nuo 2,39 % iki 3,23 %, o
pirmaujančias šalis sparčiai besivejančioje Kinijoje –
nuo 0,9 % iki 1,42 %. 
3. Trūksta privačiojo sektoriaus investicijų.
ES ir jos konkurentų MTP intensyvumas skiriasi visų pirma dėl
to, kad mokslinius tyrimus ir plėtrą nevienodai finansuoja verslo
sektorius: 2000–2005 m. Europos Sąjungoje šis finansavimas
mažėjo, o JAV, Japonijoje ir Kinijoje gerokai padidėjo. Tokia
padėtis susiklostė, nes aukštųjų technologijų
pramonės sektorius, kuriame atliekama daug mokslinių tyrimų,
Europos Sąjungoje mažesnis. Žinių ekonomikai sukurti reikia
struktūrinės pertvarkos, kad įvairiuose sektoriuose
padidėtų MTP intensyvumas, o aukštųjų technologijų
sektoriaus dalis ES ekonomikoje taptų didesnė. Tam reikia sudaryti
pagrindines sąlygas, kad būtų galima plėtoti sparčiai
augančias aukštųjų technologijų sektoriaus
mažąsias ir vidutines įmones bei inovacijoms tinkamas rinkas ir
mažinti patentų išdavimo Europos Sąjungoje kainą.
4. Aukštas mokslinių tyrimų lygis. Mokslininkų
daugiau, tačiau pajėgumas naudoti žinias mažesnis nei
konkurentų.
Nuo 2000 m. mokslininkų Europos Sąjungoje daugėjo dukart
greičiau nei Jungtinėse Amerikos Valstijose ir Japonijoje, nors
mokslininkų skaičius, palyginti su visa darbo jėga, vis dar
mažesnis. Vertinant pagal mokslinių tyrimų poveikį, ES ir
toliau lieka didžiausias mokslo žinių šaltinis
(skaičiuojant mokslinius darbus), tačiau jos įnašas į
ypač svarbius mokslinius darbus mažesnis nei JAV.
5. Palankesnės sąlygos užsienio investuotojams bei mokslo
ir technologijų specialistams.
Privačių JAV investicijų į MTP Europos Sąjungoje
dalis didėjo, nors ir atsirado naujas MTP investicijų traukos centras
– Azija. 2005 m. JAV bendrovės 62,5 % mokslinių
tyrimų ir plėtros investicijų skyrė Europos Sąjungai ir
tik 3,3 % – Kinijai. Be to, vis daugiau mokslo ir technologijų
specialistų į Europos Sąjungą atvyksta iš
trečiųjų šalių.
Daugiau
informacijos
Visa 2008 m. pagrindinių mokslo, technologijų ir
konkurencingumo rodiklių ataskaita 
http://ec.europa.eu/research/era/.
Visa 2008 m. inovacijų diegimo rezultatų suvestinė
http://www.proinno-europe.eu/metrics.Taip pat žr. MEMO/09/19
+ IP/09/112
+ MEMO/09/18[1] Preliminarus
2007 m. rodiklis – 1,83 %
