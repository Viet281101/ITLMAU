IP/09/ 1716  Briuselis, 2009 m. lapkričio 16 d. 2008 m. ES bendrovės į mokslinius tyrimus ir plėtrą investavo daugiau nei JAV ar Japonijos įmonės Remiantis šiandien paskelbta 2009 m. ES pramonės įmonių investicijų į mokslinius tyrimus ir plėtrą rezultatų suvestine, nors ekonomiką ištikusi krizė, 2008 m. pasaulio įmonės į mokslinius tyrimus ir plėtrą investavo 6,9 % daugiau. ES bendrovių, t. y. bendrovių, kurių pagrindinė buveinė yra ES, investicijos į mokslinius tyrimus ir plėtrą padidėjo 8,1 %, ir šis rodiklis jau antrus metus gerokai viršija JAV (5,7 %) ir Japonijos įmonių (4,4 %) rodiklius. Dvi ES bendrovės yra tarp dešimties pirmaujančių įmonių: „Volkswagen“, į mokslinius tyrimus ir plėtrą investavusi 5,93 mlrd. EUR, yra trečioje vietoje, o „Nokia“ – aštuntoje. Pasaulyje daugiausia – 7,61 mlrd. EUR – į mokslinius tyrimus ir plėtrą investavo „Toyota Motor“. Ataskaitoje taip pat teigiama, kad labiausiai investicijas į mokslinius tyrimus ir plėtrą didina besiformuojančios ekonomikos šalių įmonės.  „Džiugu, kad prasidėjus ekonomikos krizei 2008 m. ES bendrovės nesumažino investicijų į mokslinius tyrimus ir plėtrą. Laikydamiesi šios strategijos, krizę įveiksime dar stipresni. Privalome remti ES bendrovių pastangas ir teikti paskatų stiprinti ES sektorius, kuriuose atliekama daugiausia mokslinių tyrimų. Tam turėtų būti sukurta tikra europinė mokslinių tyrimų erdvė, o ES turėtų skatinti apgalvotas investicijas į mokslinius tyrimus ir plėtrą. Taip pat palankiai vertinu tai, kad į mokslinius tyrimus ir plėtrą vis daugiau investuoja ES bendrovės, kurių veikla susijusi su mažai anglies dioksido į aplinką išskiriančiomis energetikos technologijomis. Jos užtikrina naujas ES ekonomikos augimo ir darbo vietų kūrimo galimybes“, – sakė už mokslą ir mokslinius tyrimus atsakingas Komisijos narys Janezas Potočnikas. Europos Komisijos paskelbta ES pramonės įmonių investicijų į mokslinius tyrimus ir plėtrą rezultatų suvestinė rodo, kad, nepaisant ekonomikos krizės, pasaulio įmonių investicijos į mokslinius tyrimus ir plėtrą vis dar sudaro 6,9 % (2007 m. buvo 9,0 % – 1 pav.). ES bendrovių investicijos į mokslinius tyrimus ir plėtrą padidėjo 8,1 % – taigi beveik tiek pat, kiek 2007 m. (8,8 %), o atitinkamas JAV bendrovių rodiklis sumažėjo nuo 8,6 % 2007 m. iki 5,7 % 2008 m. Labiausiai investicijas į mokslinius tyrimus ir plėtrą ir toliau didina besiformuojančios ekonomikos šalyse įsisteigusios įmonės – čia pirmauja Kinija (40 % didesnės investicijos), Indija (27,3 %), Taivanas (25,1 %) ir Brazilija (18,6 %). Ekonomikos krizės poveikis įmonių investicijoms į mokslinius tyrimus ir plėtrą dar ne toks akivaizdus, tačiau vertinant kitus minėtoje rezultatų suvestinėje surinktus rodiklius jis matomas geriau – pavyzdžiui, ES bendrovių einamasis pelnas sumažėjo 30,5 %, o JAV bendrovių – 19,1 %. Bendrovių rodikliai Tarp dešimties į mokslinius tyrimus ir plėtrą daugiausiai investuojančių įmonių yra dvi ES bendrovės – „Volkswagen“ ir „Nokia“, penkios JAV įmonės, tarp jų „Microsoft“, „General Motors“, „Pfizer“, o pirmauja Japonijos įmonė „Toyota“. Tarp penkiasdešimties į mokslinius tyrimus ir plėtrą daugiausiai investuojančių įmonių yra 16 ES ir 18 JAV bendrovių (po dvi mažiau nei 2007 m.), taip pat 13 Japonijos bendrovių (keturiomis daugiau nei 2007 m.). Tačiau į šį penkiasdešimtuką patekusių ES bendrovių vidutinis mokslinių tyrimų ir plėtros intensyvumas (investicijoms į mokslinius tyrimus ir plėtrą skiriamas prekybos pajamų procentas) yra didesnis nei ES nepriklausančių valstybių bendrovių (atitinkamai 7,8 % ir 6,8 % – 2 pav.). Sektorių rodikliai  JAV mokslinių tyrimų ir plėtros srityje pirmauja sektorių (pavyzdžiui, farmacijos, biotechnologijų ir IT), kuriuose moksliniai tyrimai ir plėtra ypač intensyvūs, bendrovės, o ES moksliniai tyrimai plėtojami ir plėtra skatinama tolygiau visuose sektoriuose. Per pastaruosius ketverius metus ES bendrovių investicijos padidėjo tik 13,6 %, o JAV bendrovės padidino investicijas 35 % ir kaip lyderės įsitvirtino sektoriuje, kuriame moksliniai tyrimai ir plėtra ypač intensyvūs (3 pav.). Nors į sektorių, kuriame moksliniai tyrimai ir plėtra itin intensyvūs, JAV investuojama dvigubai daugiau, šiam sektoriui priklausančių ES bendrovių mokslinių tyrimų bei plėtros ir kiti rodikliai prilygsta atitinkamų JAV įmonių rodikliams. ES bendrovės pirmauja sektoriuose, kuriuose mokslinių tyrimų ir plėtros intensyvumas kiek didesnis arba kiek mažesnis už vidutinį, pavyzdžiui, automobilių ir jų dalių, elektroninių ir elektros prietaisų arba chemijos produktų sektoriuose. Pasaulyje ir JAV į mokslinius tyrimus ir plėtrą ir toliau daugiausiai investuoja farmacijos ir biotechnologijų sektoriaus bendrovės (atitinkamai 18,9 % ir 25,0 %). Daug farmacijos įmonių, pavyzdžiui, „Takeda Pharm.“ (+42,7 %), „Boehringer Ingelheim“ (+21,9 %), „Schering-Plough“ (+20,6 %), gerokai padidino investicijas į mokslinius tyrimus ir plėtrą. Tačiau „Merck“ (JAV), „Johnson &amp; Johnson“ ir „Pfizer“ į mokslinius tyrimus ir plėtrą investuoja 1–2 % mažiau. Automobilių ir jų dalių sektorius yra trečias pasaulyje (17,1 %), bet ES ir Japonijoje jis yra pirmas (atitinkamai 25,0 % ir 27,0 %). Nors šį sektorių ekonomikos krizė paveikė pirmiausia, kai kurios automobilių įmonės investicijas į mokslinius tyrimus ir plėtrą pernai padidino dviženkliu procentu, pavyzdžiui, „Volkswagen“ (+20,4 %), „Peugeot“ (+14,4 %) ir „Fiat“ (+14,1 %). Kitos bendrovės investicijas į mokslinius tyrimus ir plėtrą gerokai sumažino, pavyzdžiui, „Renault“ (-9,2 %), „Daimler“ (-9,1 %), BMW (-8,9 %), „Ford Motor“ (-2,7 %) ir „General Motors“ (-1,2 %). Šių metų rezultatų suvestinėje patvirtinta, kad mokslinių tyrimų ir plėtros itin aktyviai imasi bendrovės, kurių veikla susijusi su atsinaujinančiosios energijos technologijomis. Per pastaruosius trejus metus šešios šio sektoriaus ES bendrovės įspūdingai padidino investicijas į mokslinius tyrimus ir plėtrą (4 pav.). Pagrindiniai faktai  2009 m. ES pramonės įmonių investicijų į mokslinius tyrimus ir plėtrą rezultatų suvestinėje pateikiama informacija apie 1000 ES bendrovių ir 1000 ES nepriklausančių valstybių bendrovių, kurios per praėjusius ataskaitinius metus daugiausiai investavo į mokslinius tyrimus ir plėtrą. Šią suvestinę kasmet skelbia Europos Komisija. Rezultatų suvestinę ir kitas įmonių investicijų į mokslinius tyrimus stebėjimo ir analizės ataskaitas galima parsisiųsti iš   http://iri.jrc.ec.europa.eu/   .  Taip pat žr.    MEMO/09/503   – Klausimai ir atsakymai  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
