IP/09/ 1043  Briuselis, 2009 m. birželio 26 d. 2009 metų birželio 26-ąją – Tarptautinę kovos su narkomanija dieną – pristatomas Europos veiksmų narkotikų srityje planas Ar žinojote, kad maždaug 12 mln. žmonių Europos Sąjungoje vartoja arba yra vartoję kokainą? Ar žinojote, kad kas valandą nuo per didelės narkotikų dozės miršta vidutiniškai vienas ES pilietis? Ar žinojote, kad kasmet narkotikai Europoje nusineša 7 000–8 000 žmonių gyvybių? Susidūrusi su rimta narkotikų problema, šiandien Europos Komisija pristato naują sąmoningumo ugdymo ir informuotumo didinimo iniciatyvą – „Europos veiksmų narkotikų srityje planą“, kuriuo pirmiausia siekiama sutelkti Europos Sąjungos visuomenę ir ugdyti jos sąmoningumą narkotikų problemos klausimu. Europos veiksmų narkotikų srityje plano tikslas – remti bendros atsakomybės principą ir skatinti visus – grupes ir asmenis, specialistus ir apskritai visus visuomenės narius – pasirašyti pasižadėjimą ir įsipareigoti spręsti narkotikų problemą. Šiandien didelio dėmesio sulaukusiame renginyje, kuriame dalyvavo maždaug 120 suinteresuotųjų šalių iš visos ES, Komisijos pirmininko pavaduotojas Jacques‘as Barrot, dalyvaujant žurnalistui ir televizijos žvaigždei Nikui Aliagui ir žurnalistui bei socialiniam veikėjui Jerziui Owsiakui, oficialiai pristatė Europos veiksmų narkotikų srityje planą.  Komisijos pirmininko pavaduotojas ir už teisingumą, laisvę ir saugumą atsakingas Komisijos narys Jacques‘as Barrot sakė: „Vienas iš prioritetinių „ES kovos su narkotikais veiksmų plano (2009–2012 m.)“ uždavinių yra skatinti Europos organizacijas ir piliečius būti aktyvius. Viena svarbiausių minėtame plane numatytų veiklos sričių – Europos veiksmų narkotikų srityje planas.  Juo siekiame priartėti prie Europos gyventojų ir suteikiame jiems galimybę išreikšti savo požiūrį ir įsipareigoti imtis veiksmų.“  Šiandien 21 organizacija ir asmenys prisiėmė Europos veiksmų narkotikų srityje plano įsipareigojimą:     Briuselio 1-osios Europos mokyklos moksleivių tėvų asociacija (Belgija)      Kipro kovos su narkotikais taryba (Kipras)    ETHIAS (Belgija)   FESAT– Europos pagalbos dėl narkotikų telefono linijų fondas (ES)   FNAPT– Nacionalinė toksikomanijos prevencijos federacija (Prancūzija)   Fondas „Villa Maraini“ (Italija)   Fondas „La Caixa“ (Ispanija)    Fondas WOSP – T he Great Orchestra of Christmas Charity Foundation - Jerzy Owsiak (Lenkija)   FPAT – Portugalijos socialinių institucijų, susijusių su priklausomybės nuo narkotikų prevencija, federacija (Portugalija)    ICOS – Tarptautinė saugumo ir vystymosi taryba  (ES)   Le Phare, familles face à la drogue (Prancūzija)   Londono kovos su narkotikais politikos forumas (Jungtinė Karalystė)   Savivaldybės taryba priklausomybės nuo narkotikų klausimais, Blagojevgradas (Bulgarija)   Peitenger Jugendhaus-ASBL (Liuksemburgas)   PREV CENTRUM (Čekija)   PREVNET (ES)   Qrendi Scout Group (Malta)   TIIMI Magazine (Suomija)   YSPDB – Balkanų taikos ir demokratijos jaunimo bendrija (Bulgarija)   WOCAD – Moterų organizacijų komitetas alkoholio ir narkotikų klausimais (Švedija)   EMCDDA – Europos narkotikų ir narkomanijos stebėsenos centras    Nuo šiandien Europos piliečiai ir organizacijos turi galimybę naudotis Europos veiksmų narkotikų srityje planu. Ieškodami galimybių, kaip savo kasdiene veikla, socialiniais įsipareigojimais ir aplinka, galėtų ugdyti sąmoningumą ir skatinti įsipareigoti spręsti narkotikų ir piktnaudžiavimo jais pavojų klausimus, jie gali padaryti savo veiklą Europos masto ir labiau matomą. Europos Komisija svetainėje  www.action-drugs.eu  laukia pateikiant konkrečių ir kūrybiškų bet kokio lygmens veiksmų pavyzdžių iš visos Europos, turinčių teigiamą poveikį su narkotikais susijusiai elgsenai arba ugdančių sąmoningumą narkotikų ir su jų vartojimu susijusių pavojų klausimais. Jeigu norėtumėte sužinoti daugiau apie pirmininko pavaduotojo Jacques‘o Barrot veiklą, apsilankykite svetainėje    http://ec.europa.eu/commission_barroso/barrot/welcome/default_en.htm
