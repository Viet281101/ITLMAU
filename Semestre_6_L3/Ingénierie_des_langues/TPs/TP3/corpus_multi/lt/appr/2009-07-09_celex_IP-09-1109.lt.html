IP/09/ 1109   Briuselis, 2009 m. liepos 9 d.  Komisija pradeda jaunimo sveikatos iniciatyvą „Būk sveikas, būk savimi!“  Skatinti jaunuolius aktyviau dalyvauti formuojant ES sveikatos politiką – toks šiandien už sveikatą atsakingos Europos Komisijos narės Androu llos Vassiliou paskelbtos iniciatyvos tikslas. Pirmasis iniciatyvos renginys – jaunimo sveikatai skirta konferencija Briuselyje 2009 m. liepos 9–10 d. Daugiau nei du šimtai 18–25 metų amžiaus jaunuolių iš visos Europos susitiks su politikos formuotojais ir sveikatos organizacijomis, kad aptartų svarbiausius sveikatos klausimus, pvz., alkoholio, tabako ir narkotikų vartojimą ar fizinį aktyvumą ir psichinę sveikatą. Taip pat bus diskutuojama susijusiais klausimais: apie finansinę krizę, sveikatos apsaugos skirtumus, švietimą ir žiniasklaidos vaidmenį. Konferencija rengiama kartu su Europos jaunimo forumu ir pristatoma daugiakalbiame ES sveikatos portale, kuriame taip pat pateiktas jaunimui pasisakyti sveikatos klausimais skirtas tinklaraštis.   Pagrindiniai konferencijos pranešėjai yra Jos Didenybė Nyderlandų princesė Laurentien, Prancūzijos vyriausiasis įgaliotinis jaunimo reikalams Martinas Hirschas, Pasaulio sveikatos organizacijos Europos regiono biuro direktoriaus pavaduotoja Nata Menabde ir Europos jaunimo forumo pirmininkas Tine Radinja. Jaunimo atstovai pasisakys visuose susitikimuose, o visa konferencija bus transliuojama internetu, kad ją matytų kuo daugiau žiūrovų.  Už sveikatą atsakinga ES Komisijos narė Androulla Vassiliou sakė: „Nors Europos jaunuolių sveikata kaip niekada gera, matyti ir nerimą keliančių ženklų: per daug jaunuolių patys kelia pavojų savo ateičiai rinkdamiesi tokį gyvenimo būdą, dėl kurio vėliau gali nukentėti jų sveikata ir veiklumas. Aš siekiu paraginti šiandienos jaunimą rūpintis sveikata, įpareigoti tuo rūpintis politikos formuotojus ir atvirai kalbėti apie sveikatos problemas.“ Jaunimo sveikatos iniciatyva siekiama:   labiau įtraukti jaunuolius į ES sveikatos politiką;   sustiprinti jaunimo partnerystę priimant sprendimus;   jaunimui skirtas prevencines programas įgyvendinti kitų ES ir nacionalinės politikos sektoriuose;   remti valstybių narių veiklą gerinant jaunimo sveikatą.    Šios iniciatyvos poreikis tapo dar akivaizdesnis apibendrinus organizacijos Generation Europe atlikto tyrimo rezultatus, kuriais remiantis 52 % apklaustųjų nežinojo, kad ES vykdo jaunimo sveikatos apsaugos politiką. Pasiteiravus apklaustųjų nuomonės apie tai, kaip jie galėtų dalyvauti formuojant sveikatos politiką, 41 % sakė, kad reikia stiprinti tiesioginius ryšius su politikos formuotojais, o 40 % siūlė tinkamiau pritaikyti komunikacijos kanalus. Interneto svetainė „Būk sveikas, būk savimi!“  Įgyvendindama iniciatyvą Komisija sukūrė 22 kalbomis veikiančią svetainę „   Būk sveikas, būk savimi!   “; ją rasite ES sveikatos apsaugos portale. Svetainę sudaro trys didelės dalys: konferencijai skirtas puslapis, jaunimo sveikatos konkursui skirtas puslapis ir tinklaraštis su jaunuolių nuomonėmis, kurį tvarkys Europos jaunimo forumas.  Menų konkurso nugalėtojai bus paskelbti konferencijoje liepos 9 d. Pagrindiniai faktai  ES jau parengė keletą konkrečių veiksmų bendradarbiaudama su jaunimu. Pavyzdžiui, dalyvaudami Jaunimo forume, jaunuoliai itin prisidėjo prie ES rūkymo prevencijos kampanijos „Help“ – parengė jaunimo manifestą, kuriame pateikė savo nuomonę, kokios būtų tinkamos rūkymo žalos prevencijos priemonės. Jaunimui taip pat skirta daug sveikos gyvensenos puoselėjimo veiksmų, inicijuotų ES tinkamos mitybos, fizinio aktyvumo ir sveikatos skatinimo veiklos programos narių. Šiais veiksmais bus remiamasi vykdant jaunimo sveikatos iniciatyvą.  Išsamesnė informacija  Daugiau informacijos apie jaunimo sveikatos iniciatyvą, konferenciją ir svarbiausius pranešimus rasite „Būk sveikas, būk savimi!“ svetainėje    http://health.europa.eu/youth  ;   Europos jaunimo forumo svetainėje   http://www.youthforum.org/   ; Sveikatos ir vartotojų reikalų generalinio direktorato svetainės puslapyje, skirtame sveikatą lemiantiems veiksniams    http://ec.europa.eu/health/ph_determinants/healthdeterminants_en.htm   ;     MEMO/09/     326   .
