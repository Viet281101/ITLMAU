IP/09/1070 2009 m. liepos 2 d., Briuselis 100 milijonų eurų vertės ES mikrokreditų priemonė, skirta padėti bedarbiams steigti mažąsias įmones  Europos Komisija šiandien pateikė pasiūlymą dėl naujos mikrokreditų priemonės, pagal kurią mažosioms įmonėms ir darbo netekusiems asmenims, norintiems steigti savo mažąsias įmones, būtų skiriami mikrokreditai.  Pradinis priemonės biudžetas – 100 milijonų eurų. Manoma, kad ši suma gali padidėti iki daugiau kaip 500 milijonų eurų, kai prie iniciatyvos prisidės tarptautinės finansų įstaigos, pirmiausia Europos investicijų banko grupė (EIB grupė).  Naujoji priemonė – tai vienas iš veiksmų, apie kuriuos Komisija paskelbė birželio 3 d. komunikate „Bendras įsipareigojimas skatinti užimtumą“ (žr.   IP/09/859   ir   MEMO/09/259   ).  „ Šiais metais Europos Sąjungoje dėl ekonominės krizės darbo neteks 3,5 milijono asmenų. Dėl finansų krizės asmenys, norintys pradėti ar plėtoti savo verslą, neteko galimybės skolintis, – sakė už užimtumą ir socialinius reikalus atsakingas Komisijos narys Vladimíras Špidla. – Nuosmukio sąlygomis norime suteikti bedarbiams galimybę viską pradėti iš naujo, todėl siekiame, kad jie galėtų lengviau gauti naujoms įmonėms steigti ar plėtoti būtinų paskolų. Be to, norime padėti mažosioms įmonėms augti net ir krizės sąlygomis. Taip bus kuriamos naujos darbo vietos. Kartu su EIB grupe siekdama didžiausio teigiamo poveikio ES gali suteikti papildomos naudos – didesniam žmonių skaičiui suteikti galimybę įgyvendinti svajonę tapti verslininkais.“   Dabartinis ekonomikos nuosmukis prasidėjo po didelių likvidumo problemų sukeltos finansų krizės: bankai nustojo skolinti vieni kitiems, taip pat nebeskolina asmenims, ketinantiems pradėti verslą ir kurti naujas darbo vietas. Naująja mikrokreditų priemone siekiama sudaryti sąlygas lengviau skolintis asmenims, kuriems dėl sumenkusių galimybių skolintis gali būti sunku gauti įmonei steigti būtinų lėšų.  Darbo netekę ar galintys jo netekti ir savo įmones steigti norintys asmenys turės daugiau galimybių gauti lėšų, be to, galės pasinaudoti papildomomis paramos priemonėmis, kaip antai individualia pagalba, mokymu ir konsultavimu. Be to, galimybę pasinaudoti teikiamomis garantijomis ir pagalba rengiant verslo planus  turės nepalankioje padėtyje esantys asmenys (tarp jų jaunimas), norintys steigti ar plėsti mažąsias įmones.  Tikimasi, kad, bendradarbiaujant su tokiomis tarptautinėmis finansų įstaigomis kaip EIB grupė pradinis priemonės biudžetas – 100 milijonų eurų – paskatins skirti 500 milijonų eurų vertės paskolų. Manoma, kad per maždaug aštuonerių metų laikotarpį bus išduota apie 45 000 paskolų. Be to, skolintis bus lengviau dėl galimybės kreiptis į Europos socialinį fondą dėl paskolos palūkanų normos sumažinimo.  Europos Sąjungoje mikrokreditas yra ne didesnė kaip 25 000 eurų paskola. Šios paskolos skiriamos labai mažoms įmonėms, kuriose dirba mažiau nei 10 asmenų (91 % visų Europos įmonių) ir bedarbiams arba kitiems nedirbantiems asmenims, kurie nori pradėti dirbti savarankiškai, tačiau neturi galimybių naudotis tradicinėmis bankų paslaugomis. Europoje 99 % steigiamų naujų įmonių yra labai mažos arba mažos įmonės, o trečdalį tokių įmonių steigia bedarbiai.  Komisijos pasiūlymą pagal bendro sprendimo procedūrą svarstys ES valstybės narės Ministrų Tarybos susitikime (balsuojama kvalifikuota balsų dauguma) ir Europos Parlamentas. Komisija tikisi, kad naujoji mikrokreditų priemonė „Pažanga“ bus pradėta įgyvendinti 2010 m. Pagrindiniai faktai  Reaguojant į krizę pavasario Europos Vadovų Tarybos susitikime ir gegužės mėn. Prahoje surengtame aukščiausiojo lygio susitikime užimtumo klausimais buvo nustatyti ir apibrėžti trys svarbiausi prioritetai: išlaikyti esamą užimtumo lygį, kurti darbo vietas ir skatinti judumą. Remdamasi šiomis bendromis pastangomis, Komisija birželio 3 d. pateikė pasiūlymą dėl bendro įsipareigojimo skatinti užimtumą, kuriuo siekiama didinti ES ir valstybių narių bei Europos socialinių partnerių bendradarbiavimą įgyvendinant šiuos tris prioritetus. Šiandien pateiktas pasiūlymas – tai viena iš birželio 3 d. nurodytų iniciatyvų. Kita informacija Pasiūlymas dėl Europos mikrokreditų priemonės ir lydraštis   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Informacija apie socialinį krizės poveikį Europos Komisijos svetainėje    http://ec.europa.eu/social/main.jsp?langId=en&amp;catId=736    Bendras įsipareigojimas skatinti užimtumą    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
