IP/09/131
Briuselis, 2009 m. sausio 28 d.Geresnis reglamentavimas – Europos
sėkmėIš šiandien Komisijos pateiktos geresnio
reglamentavimo Europos Sąjungoje strateginės apžvalgos matyti,
kad geresnis reglamentavimas – svarbus Europos ekonominės ir
finansų krizės klausimų sprendimo veiksnys. Apžvalgoje
teigiama, kad priemonių paprastinimas ir administracinių
išlaidų mažinimas jau naudingas gyventojams ir įmonėms,
visų pirma mažosioms ir vidutinėms (MVĮ). Vykdant
teisės aktų paprastinimo veiklą iki šiol
pasiūlyta panaikinti apie 1 300 teisės
aktų, t. y. apie 10 % acquis, arba
7 800 Oficialiojo leidinio puslapių. Priėmus pateiktas arba
numatytas administracinės naštos mažinimo priemones
būtų papildomai sutaupyta 30 mlrd. eurų. Vien tik
priėmus dabartinį pasiūlymą dėl PVM būtų
sutaupyta 18 mlrd. eurų. Komisijos rodomas pavyzdys mažinant
administracinę naštą paskatino daugelį valstybių
narių (21) parengti plataus užmojo nacionalines administracinės
naštos mažinimo programas. Galiausiai Komisija didindama poveikio
vertinimų kokybę toliau gerins visų naujų teisės
aktų kokybę. Ji tai darys griežtindama subsidiarumo patikrą,
gerindama konsultacijų su suinteresuotosiomis šalimis kokybę ir
nuodugniau vertindama poveikį, pavyzdžiui, MVĮ, administracinei
naštai, pagrindinėms teisėms, vartotojams ir
regionams.
Europos Komisijos Pirmininkas José Manuelis Barroso sakė:
„Komisijos siūlymas mažinti administracinę
naštą – svarbi Europos ekonomikos atkūrimo iniciatyvos
dalis. Laikai keičiasi. Reglamentavimas turi būti dinamiškas, o
ne statiškas. Reikia taikytis prie naujų aplinkybių ir naujų
poreikių. Gerindami konsultacijas su suinteresuotosiomis šalimis,
pasitelkdami geresnį poveikio vertinimą ir mažindami
administracinę naštą Europos teisės aktus galime padaryti
veiksmingesnius ir paprastesnius. Komisijos veikla šioje srityje jau duoda
vaisių. Tikiuosi, kad artimiausiais mėnesiais valstybės
narės ir Europos Parlamentas palaikys mūsų pastangas ir jų
veikla taip pat bus vaisinga.“
Pirmininko pavaduotojas Günteris Verheugenas teigė:
„Prieš ketverius metus paskelbta Geresnio reglamentavimo strategija
yra sėkminga. Mes jau pasiekėme įspūdingų
rezultatų ir labai norime, kad iki metų pabaigos jų
būtų dar daugiau. Geresnis reglamentavimas – t. y.
reglamentavimas to, kas būtina, ir siekimas, kad įmonėms bei
gyventojams tenkanti našta būtų kuo mažesnė, – ir
toliau turi būti pagrindinis reikalas sprendžiant dabartinius
ekonominius sunkumus.“
Radikalus ES teisės paprastinimas 2008 m.
Paprastindama ir kodifikuodama teisės aktus Komisija ėmėsi
veiksmų, kuriais, kai tik jiems pritars Taryba ir Europos Parlamentas, ES
acquis sumažins beveik 10 % (apie 1 300 teisės
aktų, arba 7 800 Oficialiojo leidinio puslapių). Tačiau
paprastinti dar liko ką – Komisija 2009 m. parengs
33 naujas iniciatyvas. Peržiūrėjus ES
teisės aktus nustatyta, kad į tolesnę paprastinimo veiklą
galėtų būti įtrauktas dar 81 veiksmas. Taigi kitos
kadencijos Komisija galėtų pratęsti paprastinimo darbą.
Daugiau informacijos rasite MEMO/09/31
Spartus administracinės naštos mažinimas
Nuo to laiko, kai Europos Komisija pasiūlė iki 2012 m. ES
įmonių administracinę naštą sumažinti 25 % ir
į šią veiklą įtraukti valstybes nares, valstybių
narių, nustačiusių panašius mažinimo tikslus,
skaičius itin padidėjo (2006 m. – 7, 2007 m. –
14 ir 2008 m. – 21).
2007–2008 m. Komisija pateikė 21 paspartinto
veiksmo pasiūlymus, kuriuos įgyvendinus ES įmonės
sutaupytų daugiau kaip 2,3 mlrd. eurų. Be to, padėti
pagrindai leidžia Komisijai teikti pasiūlymus mažinti
išlaidas labai dideliu mastu. Šiandien Komisija priėmė
pasiūlymą dėl ambicingo PVM direktyvos persvarstymo
siekiant panaikinti kliūtis elektroninėms sąskaitoms
faktūroms teikti. Taip vidutinės trukmės laikotarpiu per metus
būtų galima sutaupyti po 18 mlrd. eurų. Dėl
bendrovių teisės Komisija planuoja siūlyti valstybėms
narėms leisti mažoms įmonėms netaikyti ES apskaitos
direktyvų, todėl papildomai būtų galima sutaupyti
7 mlrd. eurų. Principas „visų pirma galvokime apie
mažuosius“ taikomas visose šių direktyvų taikymo
srityse siekiant, kad sistema geriau atitiktų MVĮ poreikius.
Daugiau informacijos
rasite MEMO/09/30
Daugiau
informacijos (Generalinis sekretoriatas)
Daugiau
informacijos (Įmonių ir pramonės GD)
Daugiau informacijos apie elektroninių sąskaitų
faktūrų teikimą IP/09/132
