IP/09/1315  Briuselis, 2009 m. rugsėjo 15 d.  Pradeda veikti Komisijos suburtas Europos vertimo raštu magistro studijų (EMT) tinklas  Šiandien Komisija paskelbė atrinktų universitetų, kurių programos bus įtrauktos į Europos vertimo raštu magistro studijų (EMT) tinklą, sąrašą. Kvietimas teikti paraiškas buvo paskelbtas šių metų kovo mėn. Ši Komisijos iniciatyva labai nudžiugino akademinę bendruomenę. 24 valstybės narės ir trys ES nepriklausančios šalys iš viso pateikė 93 paraiškas dėl dalyvavimo EMT tinkle. Buvo atrinktos 34 programos, kurios bus įtrauktos į EMT tinklą ketverių metų laikotarpiui. Kitas kvietimas teikti paraiškas bus skelbiamas 2010 m. Susibūrusiems į tinklą universitetams bus lengviau keistis gerąja patirtimi, drauge bus gerinami mokymo standartai ir kuriama išties europietiška kvalifikuotų vertėjų rinka. „Europa turi užtikrinti kokybišką universitetinį vertėjų raštu rengimą, kad ateityje nepritrūktų kvalifikuotų šios srities specialistų. Jų taip pat reikia, kad klestėtų daugiakalbė komunikacija, – sakė už daugiakalbystę atsakingas Europos Komisijos narys Leonardas Orbanas. – EMT tinklas padės kelti vertėjų raštu rengimo standartus ES bei skatins universitetų bendradarbiavimą ir mainus šioje srityje.“  Kvietimas teikti paraiškas dėl narystės EMT tinkle buvo skirtas visoms ES aukštosioms mokykloms, siūlančioms vertimo raštu magistrantūrą. Jis buvo paskelbtas šių metų kovo mėn.; paraiškas reikėjo pateikti iki gegužės 31 d. Visus pasiūlymus vertino įvairių mokslo institucijų vertimo specialistų grupė. Atrinktąsias programas, kurios tinklui priklausys ketverius metus, bus galima žymėti ženklu „EMT tinklo narė“. Antrąjį kvietimą teikti paraiškas planuojama skelbti 2010 m. pabaigoje.  Tikimasi, kad EMT taps aukštųjų mokyklų vertėjų raštu rengimo programų kokybės ženklu. Europos Komisijos Vertimo raštu generalinio direktorato iniciatyva 2005 m. pradėtas EMT projektas buvo plėtojamas glaudžiai bendradarbiaujant su pripažintais įvairių mokslo institucijų vertimo specialistais. Skatinant dalytis mokymo patirtimi, visi paraiškų teikėjai – tiek atranką įveikusieji, tiek ne – bus pakviesti į 2009 m. gruodžio mėn. Briuselyje vyksiantį pirmąjį, įžanginį EMT tinklo posėdį. Atrinktųjų vertimo raštu programų sąrašas:    http://ec.europa.eu/dgs/translation/programmes/emt/network/index_en.htm   .  Daugiau informacijos apie EMT projektą:    http://ec.europa.eu/dgs/translation/programmes/emt/index_en.htm
