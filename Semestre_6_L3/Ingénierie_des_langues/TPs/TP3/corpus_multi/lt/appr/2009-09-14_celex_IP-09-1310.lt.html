IP/09/1310 2009 m. rugsėjo 14 d., Briuselis „Naujoviškų vaistų iniciatyva“ – Europos pirmavimo biofarmacijos inovacijų srityje garantas Šiandien Europos Komisijos ir Europos farmacijos pramonės, kuriai atstovauja Europos farmacijos pramonės ir asociacijų federacija (EFPIA), viešojo ir privačiojo sektorių partnerystės organizacija „Naujoviškų vaistų iniciatyva“ (IMI, angl. Innovative Medicines Initiative), paskelbė pirmą svarbų pranešimą apie šio bendradarbiavimo sėkmę. IMI paskelbė antrojo kvietimo teikti paraiškas mokslinių tyrimų temas. Pasirinkusi šias mokslinių tyrimų temas IMI siekia paspartinti naujų vaistų nuo vėžio, uždegiminių ir infekcinių ligų paieškas ir kūrimą. Antrajam kvietimui teikti paraiškas bus skirtas 156,3 mln. EUR finansavimas: 76,8 mln. EUR skirs Europos Komisija, o 79,5 mln. EUR turėtų skirti įmonės EFPIA narės. IMI taip pat pristatė neseniai paskirtą vykdomąjį direktorių Michelį Goldmaną, šias pareigas oficialiai pradėsiantį eiti rugsėjo 16 d.  Už mokslą ir mokslinius tyrimus atsakingas Komisijos narys Janezas Potočnikas apie laimėjimus ir didelę pažangą, padarytą įgyvendinant šią iniciatyvą, sakė: „IMI įkurta atsižvelgiant į poreikį didinti Europos patrauklumą farmacijos tyrimų ir plėtros srityje, taip pat siekiant užtikrinti, kad fundamentinių tyrimų rezultatai galėtų greitai virsti naujoviškais gydymo metodais. Šio puikaus naujo mokslinių tyrimų mechanizmo rezultatus turėtume pamatyti labai greitai, taigi ir naujoviški vaistai Europos pacientus turėtų pasiekti greičiau.“  Kreipdamasis į žiniasklaidos atstovus Bayer HealthCare pagrindinis vykdomasis direktorius  ir EFPIA pirmininkas Arthuras J. Higginsas gyrė farmacijos pramonės atstovų ir Komisijos bendradarbiavimą: „IMI – akivaizdus įrodymas, kad Europa siekia pirmauti biofarmacijos inovacijų srityje. Spartindami ir optimizuodami mokslinių tyrimų ir plėtros procesus stengiamės pašalinti vaistų kūrimo kliūtis. Todėl pagal atrinktas paraiškas jau esame investavę 246 mln. EUR, įskaitant farmacijos pramonės skirtus 136 mln. EUR. Didžiausias šios iniciatyvos laimėjimas – suburtos paprastai konkuruojančios farmacijos bendrovės ir suinteresuotieji akademinės bendruomenės atstovai, kurie kartu deda neregėto masto pastangas, kad paspartintų naujoviškų vaistų kūrimą.“  Naujasis vykdomasis direktorius profesorius Michelis Goldmanas sakė: „Man labai malonu prisijungti prie IMI tokiu svarbiu jos raidos etapu. Remdamasis ankstesne darbo su viešojo ir privačiojo sektorių partnerystės organizacijomis  patirtimi galiu pasakyti, kad pirmiausia sieksiu stiprinti pacientams naudingus akademinės bendruomenės ir pramonės atstovų ryšius.“   Michelio Goldmano paskyrimas eiti naujojo IMI vykdomojo direktoriaus pareigas – tai svarbus žingsnis, padėsiantis užtikrinti visišką IMI nepriklausomybę nuo Europos Komisijos ir EFPIA.  Naująsias mokslinių tyrimų temas patvirtino IMI valdyba po išsamių konsultacijų su įvairiomis suinteresuotosiomis šalimis,  įskaitant IMI mokslinį komitetą, valstybių narių atstovus, Europos Komisiją ir farmacijos įmones EFPIA nares.  Visos šios suinteresuotosios šalys yra įsipareigojusios bendradarbiauti su viešosiomis ir privačiomis organizacijomis, kad šie klausimai būtų sprendžiami efektyviau. Antrasis IMI kvietimas teikti paraiškas turėtų būti paskelbtas 2009 m. spalio 30 d. Pagrindiniai faktai IMI yra 2007 m. pradėta viešojo ir privačiojo sektorių partnerystė, kurios tikslas – remti efektyvesnį geresnių vaistų pacientams kūrimą šalinant mokslinių tyrimų kliūtis, kurių dabar kyla kuriant vaistus. Bendras IMI 2008–2017 metų biudžetas yra 2 milijardai EUR (1 milijardą skiria Europos bendrija ir 1 milijardą – farmacijos pramonė). Pirmasis IMI kvietimas teikti paraiškas paskelbtas 2008 m. balandžio mėn. Iš pateiktų 134 paraiškų atrinkta 15 ir joms skirta 246 mln. EUR. Apie Michelį Goldmaną  Michelis Goldmanas yra Belgijos Laisvojo Briuselio universiteto Medicinos fakulteto imunologijos profesorius. Jis specialistų tikrinamuose žurnaluose yra paskelbęs daugiau kaip 380 straipsnių apie imuninės sistemos sutrikimus ir imuniteto stiprinimu grindžiamus biologinės terapijos metodus. 2000 m. pelnė svarbiausią Belgijos mokslinių tyrimų fondo už klinikinius tyrimus skiriamą apdovanojimą – Josepho Maisino apdovanojimą. 2006 m. Thomsono Mokslinės informacijos institutas (MII) paskelbė jį MII dažnai cituojamu mokslininku ( ISI Highly Cited Scientist ).  Antrojo IMI kvietimo teikti paraiškas 9 temų sąrašas   Biologinių žymenų vaizdinimas vaistams nuo vėžio kurti.   Naujos vaistų taikinių patvirtinimo priemonės vaistų veiksmingumui pagerinti (onkologija).   Molekuliniai biologiniai žymenys: spartesnė vėžio terapijos raida ir geresnė pacientų priežiūra.   Nustatymas, kokių diagnostinių tyrimų reikia bakterinėms ligoms nedelsiant diagnozuoti ligonių priežiūros vietose, kad būtų lengviau vykdyti klinikinius tyrimus ir klinikinę praktiką, ir jų sukūrimas.   Netipiški įgyto imuniteto mechanizmai ir kaip juos suprasti.   Taikomieji lėtinių imuninės kilmės ligų moksliniai tyrimai: gyvūnų modelių ir žmonių sąsajos.   Vaistų ir ligų modeliavimas: biblioteka ir sistema.   Atvira farmakologinė erdvė.   Elektroninės ligų istorijos (ELI).    Daugiau informacijos apie „Naujoviškų vaistų iniciatyvą“    http://imi.europa.eu    ir  http://www.imi-europe.org    Taip pat žr.  IP/08/662 ir   IP/09/802
