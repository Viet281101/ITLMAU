IP/09/570
Briuselis, 2009 m. balandžio 14 d.Telekomunikacijos. Komisija
prieš Jungtinę Karalystę pradeda bylą dėl privatumo ir
asmens duomenų apsaugosSulaukusi daug Jungtinės Karalystės
interneto naudotojų skundų ir po intensyvaus susirašinėjimo
su Jungtinės Karalystės valdžios institucijomis dėl
interneto paslaugų teikėjų naudojamos vartotojų elgesiu
grindžiamos reklamos technologijos „Phorm“, Komisija prieš
Jungtinę Karalystę pradėjo pažeidimo procedūrą.
Šia procedūra siekiama pašalinti kelis
trūkumus, susijusius su tuo, kaip Jungtinė
Karalystė taiko ES e. privatumo ir asmens duomenų apsaugos
taisykles, pagal kurias ES šalys turi, be kitų dalykų,
užtikrinti pranešimų konfidencialumą ir  drausti
pranešimus perimti ir stebėti be naudotojo sutikimo. Minėtus
trūkumus Komisija nustatė analizuodama Jungtinės Karalystės
valdžios institucijų veiksmus, kurių jos ėmėsi
reaguodamos į interneto naudotojų skundus dėl technologijos
„Phorm“.
„Tokios technologijos kaip vartotojų elgesiu grindžiama
internetinė reklama gali būti naudingos įmonėms ir
vartotojams, bet jas reikia naudoti laikantis ES taisyklių. Šių
taisyklių paskirtis – apsaugoti gyventojų privatumą, ir
visos valstybės narės turi užtikrinti, kad jų būtų
laikomasi, – sakė už telekomunikacijas atsakinga Komisijos
narė Viviane Reding. – Jau kurį laiką stebime, kaip
naudojama  technologija „Phorm“, ir padarėme išvadą,
kad tam tikras ES taisyklių dėl pranešimų konfidencialumo
nuostatas Jungtinė Karalystė įgyvendino  netinkamai.  Raginu
Jungtinės Karalystės valdžios institucijas pakeisti savo
nacionalinius įstatymus ir užtikrinti, kad, įgyvendinant ES
teisės aktus dėl pranešimų konfidencialumo,
nacionalinėms valdžios institucijoms būtų suteikti reikiami
įgaliojimai ir teisė taikyti deramas sankcijas. Tai turėtų
padėti Jungtinei Karalystei operatyviau spręsti naujas
e. privatumo ir asmens duomenų apsaugos užtikrinimo problemas,
analogiškas iškilusioms naudojant technologiją
„Phorm“.  Be to, tai padėtų įtikinti Jungtinės
Karalystės vartotojus, kad naršydami internete jie gali būti
ramūs dėl savo privatumo ir duomenų saugumo.“
Nuo 2008 m. balandžio mėn. Komisija gavo keletą
Jungtinės Karalystės piliečių ir jos atstovų Europos
Parlamente klausimų dėl Jungtinėje Karalystėje interneto
paslaugų teikėjų naudojamos vartotojų elgesiu
grindžiamos technologijos „Phorm“.  Šios technologijos
veikimas pagrįstas nuolatine svetainių, kuriose lankosi interneto
naudotojas, analize, taip siekiant nustatyti jo interesus ir, interneto
naudotojui atidarius tam tikras svetaines, pateikti tikslinę reklamą.
2008 m. balandžio mėn. Jungtinės Karalystės fiksuotojo
telefono ryšio operatorius BT prisipažino, kad 2006 ir 2007 metais
bandydamas technologiją „Phorm“ apie tai neinformavo bandyme
dalyvavusių klientų. 2008 m. spalio–gruodžio mėn.
operatorius BT atliko naują technologijos bandymą, kuriame dalyvavo
apie šią technologiją informuoti klientai.  Po operatoriaus BT
atliktų bandymų Jungtinės Karalystės duomenų apsaugos
institucija – Informacijos komisaro biuras –  ir Jungtinės
Karalystės policija gavo daug skundų.
Nuo 2008 m. liepos mėn. Komisija išsiuntė Jungtinės
Karalystės valdžios institucijoms keletą raštų,
kuriuose teiravosi, kaip jos pritaikė atitinkamus ES teisės aktus
technologijai „Phorm“. Išanalizavus gautus atsakymus Komisijai
kilo įtarimų, kad Jungtinėje Karalystėje taikoma ES
pranešimų konfidencialumo taisyklių įgyvendinimo tvarka turi
struktūrinių trūkumų. 
Pagal Jungtinės Karalystės įstatymus, kurių vykdymą
užtikrina Jungtinės Karalystės  policija, neteisėtas
pranešimų perėmimas laikomas nusikaltimu. Tačiau šis
nusikaltimas apsiriboja tik „tyčiniu“ perėmimu. Be to,
pagal šiuos įstatymus laikoma, kad perėmimas yra teisėtas,
kai perėmėjas turi „pagrįstų priežasčių
manyti“, kad leidimas perimti pranešimus duotas. Komisijai
susirūpinimą kelia dar ir tai, kad Jungtinė Karalystė neturi
nepriklausomos nacionalinės priežiūros institucijos, kuri
nagrinėtų tokio pranešimų perėmimo atvejus. 
Šiandien Jungtinei Karalystei išsiųstas oficialus
įspėjamasis raštas (pirmasis pažeidimo nagrinėjimo
etapas), į kurį ji turi atsakyti per du mėnesius.  Jeigu Komisija
negaus jokio atsakymo arba jei Jungtinės Karalystės pateikti
argumentai bus nepatenkinami, Komisija gali nuspręsti pateikti
pagrįstą nuomonę (antrasis pažeidimo nagrinėjimo
etapas). Jeigu net ir gavusi pagrįstą nuomonę Jungtinė
Karalystė neįvykdys savo įsipareigojimų pagal ES teisę,
Komisija šį atvejį perduos svarstyti Europos Teisingumo
Teismui.
Pagrindiniai
faktai
Pagal ES privatumo ir elektroninių ryšių direktyvą ES
valstybės narės turi užtikrinti pranešimų ir su jais
susijusių srauto duomenų konfidencialumą ir uždrausti
neteisėtai perimti ir stebėti pranešimus ir su jais susijusius
srauto duomenis, nebent būtų gautas atitinkamų naudotojų
sutikimas (Direktyvos
2002/58/EB 5 straipsnio 1 dalis). ES duomenų apsaugos direktyvoje
nustatyta, kad naudotojo sutikimas turi būti „konkretus“ ir
duotas „savanoriškai ir žinomai“ (Direktyvos
95/46/EB 2 straipsnio h punktas). Be to, Duomenų apsaugos direktyvos 24
straipsnyje nustatyta, kad valstybės narės turi nustatyti tinkamas
pažeidimų atveju taikomas sankcijas, o 28 straipsnyje nurodyta, kad
direktyvos įgyvendinimo priežiūra turi būti patikėta
nepriklausomoms valdžios institucijoms. Šios Duomenų apsaugos
direktyvos nuostatos taikomos ir pranešimų konfidencialumo
srityje.
Išsami telekomunikacijų srities pažeidimų apžvalga
pateikta interneto svetainėje 
http://ec.europa.eu/information_society/policy/ecomm/implementation_enforcement/infringement/.
