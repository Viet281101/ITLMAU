IP/09/1686 Briuselis, 2009 m. lapkričio 9 d. Nauja apklausa: 16 % Europos gyventojų teigia buvę diskriminuojami  Šiandien Europos Komisijos skelbiamos naujos apklausos duomenimis, maždaug kas šeštas Europos gyventojas teigia praėjusiais metais asmeniškai buvęs diskriminuojamas.  64 % Europiečių baiminasi, kad dėl ekonomikos nuosmukio darbo rinkoje didės diskriminacija dėl amžiaus.  Naujausi „Eurobarometro“ apklausos duomenys surinkti prieš lapkričio 16–17 d. Stokholme rengiamą šių metų Europos aukščiausiojo lygio susitikimą lygybės klausimais.  „Diskriminacija Europoje – paplitusi problema, o žmonių nuomonė apie ją, palyginti su praėjusiais metais, iš esmės nepakito, – teigė už lygias galimybes atsakingas Europos Komisijos narys Vladimíras Špidla.  – Susirūpinimą kelia tai, kad visuomenei atrodo, kad dėl nuosmukio didėja diskriminacija dėl amžiaus.  Apklausos rezultatai rodo, kad nors pažanga padaryta, teks dar daug nuveikti, kad žmonės būtų geriau informuoti apie lygių galimybių teises, ypač nacionaliniu lygmeniu, ir užtikrinti, kad lygybė būtų ne tušti žodžiai, o realybė.“   Palyginti su praėjusiais metais atliktos apklausos duomenimis, respondentų atsakymai apie asmeniškai patirtą diskriminaciją iš esmės nesikeičia – dažniausiai diskriminuojama dėl amžiaus (6 % respondentų).  Apskritai 2009 m., taip pat kaip 2008 m., 16 % Europos gyventojų teigė patyrę rasinę diskriminaciją, diskriminaciją dėl religijos, amžiaus, neįgalumo ar seksualinės orientacijos.  Tačiau diskriminacijos dėl amžiaus ir neįgalumo atvejų, respondentų nuomone, gerokai padaugėjo.  58 % Europos gyventojų (2008 m. – 42 %) mano, kad jų šalyje labiausiai paplitusi diskriminacija dėl amžiaus, o 53 % (2008 m. – 45 %) – diskriminacija dėl neįgalumo.  Beje, akivaizdus ryšys su dabartine ekonomine situacija – 64 % respondentų įsitikinę, kad dėl nuosmukio diskriminacija dėl amžiaus darbo rinkoje didės.  Tokia nuomonė galėjo susiformuoti dėl to, kad susilpnėjus ekonomikai daugelyje ES valstybių didėja jaunų žmonių nedarbas, ir dėl to, kad didėja informuotumas apie šias diskriminacijos rūšis.  Apskritai tik trečdalis Europos gyventojų žino, kokios būtų jų teisės diskriminacijos arba priekabiavimo atveju.  Tačiau už šio bendro skaičiaus slypi didelių įvairių šalių skirtumų.  Palyginti su 2008 m. atlikta apklausa, informuotumas pagerėjo JK (8 balais), Prancūzijoje (7 balais), Airijoje ir Švedijoje (po 6 balus), tačiau sumažėjo Lenkijoje (–12 balų) ir Portugalijoje (–11 balų).   Visuomenės informuotumo gerinimas – ilgas procesas, todėl reikia bendrų Europos ir nacionalinio lygmens institucijų, tarp jų tokių svarbių veikėjų kaip nacionalinės lygybės užtikrinimo institucijos, pastangų.  Europos Komisijas šioje srityje darbuojasi vykdydama visos Europos informavimo kampaniją „Už įvairovę. Prieš diskriminaciją“, pagal programą PROGRESS finansuodama nacionalinių informuotumo didinimo projektus, o 2007 m. tam buvo skirti Europos lygių galimybių metų renginiai.  Dėl diskriminacijos dauguma Europos gyventojų pirmiausia kreiptųsi į policiją (55 %), 35 % susisiektų su lygybės užtikrinimo institucija, 27 % – su profesine sąjunga. Įvairiomis diskriminacijos klausimus sprendžiančiomis organizacijomis šalyse pasitikima labai nevienodai.  Džiugu, kad išnagrinėjus apklausos rezultatus tampa aiškesni socialiniai mechanizmai, kuriais būtų galima spręsti diskriminacijos problemas. Iš rezultatų matyti, kad dėl socialinės aplinkos, ugdymo ir pastangų gerinti informuotumą įvairovės samprata tampa priimtinesnė. Be abejonės, pastangos ir strategijos, kuriomis siekiama pakeisti esamą situaciją, padės geriau kovoti su diskriminacija ir skatinti įvairovę. Informacija  2009 m. lapkričio 16–17 d. ES pirmininkaujanti Švedija ir Europos Komisija Stokholme rengia trečiąjį ES aukščiausiojo lygio susitikimą lygybės klausimais. Šio kasmetinio renginio tikslas – diskriminacijos ir įvairovės klausimus iškelti į pirmąsias ES ir nacionalinių vyriausybių darbotvarkių vietas, taip pat – dalytis žiniomis ir patirtimi, siekiant sukurti veiksmingesnių kovos su visų rūšių diskriminacija būdų.  Speciali „Eurobarometro“ apklausa apie diskriminaciją Europoje, kuria siekiama nustatyti, kaip pastaraisiais metais kito suvokimas ir nuomonės, yra jau trečioji. Ji atlikta 2009 m. gegužės 29 d. – birželio 15 d., iš viso 30 Europos šalių (27 valstybėse narėse ir 3 šalyse kandidatėse) apklausti 26 756 respondentai. Šįkart įtraukta naujų klausimų apie nuosmukio įtaką numanomai padidėjusiai diskriminacijai. Be to, pirmą kartą apklausa vyko ir trijose šalyse kandidatėse – Kroatijoje, Buvusiojoje Jugoslavijos Respublikoje Makedonijoje (BJRM) ir Turkijoje. Ankstesnės apklausos atliktos 2006 m. ir 2008 m. Išsamesnė informacija    MEMO/09/495    Specialus „Eurobarometro“ diskriminacijos tyrimas: apžvalga, ataskaita ir nacionalinės duomenų suvestinės    http://ec.europa.eu/public_opinion/archives/eb_special_en.htm   .   Trečiasis aukščiausiojo lygio susitikimas lygybės klausimais „Bendradarbiavimas siekiant lygybės“ ( Cooperation for equality )     http://ec.europa.eu/social/main.jsp?catId=88&amp;langId=en&amp;eventsId=220&amp;furtherEvents=yes   .  Kova su diskriminacija    http://ec.europa.eu/antidiscrimination   .  www.stop-discrimination.info  Užsisakykite nemokamą Europos Komisijos elektroninį informacinį biuletenį apie užimtumą, socialinius reikalus ir lygias galimybes    http://ec.europa.eu/social/e-newsletter  .
