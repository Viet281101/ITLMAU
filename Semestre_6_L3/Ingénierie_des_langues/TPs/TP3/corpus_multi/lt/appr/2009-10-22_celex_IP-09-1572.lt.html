IP/09/ 1572  Briuselis, 2009 m. spalio 22 d. Jaunimo apdovanojimai rodo jaunųjų europiečių ryžtą kovoti su skurdu  Stokholme vykstančiame renginyje „Europos vystymosi dienos 2009“ šiandien buvo įteikti 2008–2009 m. jaunimo apdovanojimai.  Konkurso dalyviai parengė itin kokybiškų plakatų ir vaizdo siužetų – tai rodo jaunųjų europiečių pasiryžimą kovoti su skurdu.  Už vystymąsi ir humanitarinę pagalbą atsakingas Europos Komisijos narys Karelas De Guchtas sakė:  „Šių metų temą – žmogaus raidą Afrikoje – jaunuoliai nagrinėjo labai išradingai ir jautriai. Tai rodo, kad jie puikiai suprato, ko siekiama remiant vystymąsi ir kodėl reikia Europos pagalbos. Šie jaunieji europiečiai yra tikrieji vystymosi bei Europos ir Afrikos bendradarbiavimo ambasadoriai.“  Šešiolikmečiams–aštuoniolikmečiams skirto plakatų ir vaizdo siužetų konkurso 54 laureatai apdovanojimus atsiėmė Stokholme, Švedijos kultūros rūmuose „Kulturhuset“ vykusiose iškilmėse. Europos Komisijos narys Karelas De Guchtas paskelbė pirmosios ir antrosios vietos laimėtojus ir įteikė apdovanojimus: 27 pirmosios vietos laimėtojai – po vieną iš kiekvienos valstybės narės – vyks į penkiadienę kelionę į Afriką, kad patys pamatytų, kaip bendradarbiaujama vystymosi srityje. Jie ne tik stebės, kaip įgyvendinami projektai, bet ir susipažins su savo amžiaus jaunimu. Tikimasi, kad dalydamiesi šia patirtimi su draugais ir šeima jie taps tikrais vystymosi ambasadoriais.  27 antrosios vietos laimėtojai apdovanojimų teikimo iškilmėse gavo diplomus ir dalyvavo Europos vystymosi dienų jaunimo informavimo programoje: viktorinoje vystymosi klausimais, muzikiniame spektaklyje ir kituose renginiuose. Apdovanojimų iškilmes vedė Švedijos televizijos ir MTV laidų vedėjas Shire'as Raghe'as. Renginio metu buvo eksponuojami konkurso laureatų plakatai.  Šiųmetiniame konkurse dėl jaunimo apdovanojimų varžėsi per 1 200 jaunųjų europiečių. Toks populiarumas rodo, kad jaunimas iš tiesų domisi vystymusi ir yra pasiryžęs kovoti su skurdu.   Pagrindiniai faktai   Jaunimo apdovanojimai – Europos Komisijos sumanymas, kuriuo siekiama didinti jaunuolių informuotumą apie vystymąsi. Konkurse gali dalyvauti 16–18 m. moksleiviai iš visų ES šalių. Pirmą kartą konkursas buvo surengtas 2006 m.; jame daugiausia dėmesio skiriama Afrikai ir jos vystymosi problemoms. Bendra konkurso tema – žmogaus raida Afrikoje, o šių metų potemės – lyčių lygybė, vaikai ir jaunimas, kultūrų įvairovė. Konkurso žiuri sudarė skirtingų sričių, pavyzdžiui, švietimo vystymosi klausimais, meno ir žiniasklaidos, ekspertai. Europos vystymosi dienos – Europos Komisijos ir ES pirmininkaujančios šalies rengiamas forumas vystymosi klausimams spręsti. Šiemet jis vyksta spalio 22–24 d. Stokholme. Renginys suburia maždaug 4 000 žmonių ir 1 500 organizacijų, veikiančių vystymosi srityje. Jame susitinka 125 šalių atstovai, įskaitant valstybių vadovus, garsiausius pasaulio visuomenės veikėjus ir Nobelio premijos laureatus. Europos jaunimo apdovanojimai vystymosi srityje:    http://www.dyp2008.org/    Konkurso laureatų sąrašas, visi plakatai ir vaizdo siužetai (juos galima parsisiųsti ir be apribojimų naudoti žiniasklaidoje):    http://www.dyp2008.org/ww/en/pub/dyp2008/enter.htm    Vystymosi dienos:    http://www.eudevdays.eu/about_the_event/introduction_en.htm
