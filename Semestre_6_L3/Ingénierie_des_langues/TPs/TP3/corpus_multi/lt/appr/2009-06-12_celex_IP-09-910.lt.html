IP/09/910 Briuselis, 2009 m. birželio 12 d. Geresnis informavimas. ES žurnalistų konkursas diskriminacijos ir įvairovės tema 15 % europiečių mano buvę diskriminuoti. Tai dar viena priežastis, dėl kurios Europos Komisija šiemet šeštąjį kartą rengia žurnalistų konkursą „Už įvairovę. Prieš diskriminaciją“. Konkursas skirtas spaudos ir interneto žurnalistams. Apdovanojami talentingi žiniasklaidos specialistai, savo straipsniais padedantys geriau suvokti įvairovės naudą ir kovojantys su diskriminacija dėl religijos, įsitikinimų, negalios, amžiaus, seksualinės orientacijos, rasės ar etninės kilmės. Šiais metais bus teikiamas specialus apdovanojimas už straipsnius, kuriuose nagrinėjamas skurdo ir diskriminacijos ryšys. Už lygias galimybes atsakingas ES Komisijos narys Vladimíras Špidla sakė: „Diskriminacija – tai talentų švaistymas ir pagrindinių teisių nepaisymas. Mes neturime liautis kovoti su šia problema. Priešingai – turime pasitelkti visus žmogiškuosius išteklius, kad įveiktume sunkmetį ir grąžintume Europos ekonomiką į teisingą kelią. Šis šeštus metus rengiamas konkursas suteikia galimybę geriau informuoti apie žmonių teisę į lygybę, o drauge ir pasireikšti talentingiems Europos žurnalistams“.  Konkursas skirtas Europos Sąjungos žurnalistams, savo darbu padedantiems geriau suvokti įvairovės naudą ir kovojantiems su diskriminacija. Jis yra Europos Komisijos informavimo kampanijos „Už įvairovę. Prieš diskriminaciją“, kuria skatinama įvairovė ir informacijos apie su diskriminacija susijusias teises Europoje sklaida, dalis. Konkursas rengiamas bendradarbiaujant su Europos žurnalistų asociacija, Europos jaunimo spaudos asociacija ir Europos žurnalistikos centru. Pernai konkursą drauge laimėjo Prancūzijos dienraščio „Le Monde“ ir Danijos nacionalinio dienraščio „Jyllan ds-Posten“ atstovai. Neseniai paskelbtame   Media4Diversity    tyrime žurnalistų konkursas minimas kaip gerosios patirties pavyzdys, kuriuo parodoma „politinius sprendimus priimančios bendruomenės iniciatyvų ir paralelinių rėmimo priemonių skatinimo galia“.  Konkursui gali būti teikiami straipsniai, paskelbti Europos Sąjungos spaudoje ir internete 2008 m. lapkričio 30 d. – 2009 m. rugpjūčio 31 d. Juos galima pateikti šioje svetainėje   http://journalistaward.stop-discrimination.info   . Pasibaigus teikimo laikotarpiui visų 27 ES valstybių narių nacionalinės komisijos išrinks savo šalių laimėtojus. Tuomet Europos mastu sudaryta komisija iš 27 nacionalinių laimėtojų išrinks tris geriausius straipsnius ir Europos žurnalistų konkurso laimėtoją. Pirmosios vietos laimėtojas gaus 4500 EUR premiją, antrosios – 3000 EUR premiją, o trečiosios – 2000 EUR premiją. Kaip ir ankstesniais metais, bus teikiamas ir specialus apdovanojimas. Šįmet, rengiantis 2010-iesiems – Europos kovos su skurdu ir socialine atskirtimi metams, jis bus skirtas straipsniams diskriminacijos ir skurdo tema. Norint, kad straipsniai būtų priskirti specialaus apdovanojimo kategorijai, juose turi būti nagrinėjama, kaip diskriminacija dėl rasės, etninės kilmės, religijos, įsitikinimų, negalios, amžiaus ar seksualinės orientacijos gali lemti skurdą arba kaip skurdas gali lemti diskriminaciją. Specialaus apdovanojimo laureatas gaus 2500 EUR premiją. Europos Komisija pasiryžusi pašalinti bet kokio pobūdžio diskriminaciją. Žurnalistų konkursas – viena iš ES iniciatyvų, siekiant požiūrio ir elgesio pokyčių šia linkme. Daugiau informacijos galima rasti    http://journalistaward.stop-discrimination.info       http://www.stop-discrimination.info/2186.0.html       Special Eurobarometer 296 : Discrimination in the European Union – Perceptions, Experiences and attitudes
