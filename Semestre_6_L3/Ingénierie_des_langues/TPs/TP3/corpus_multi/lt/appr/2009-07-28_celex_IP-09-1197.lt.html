IP/09/ 1197  Briuselis, 2009 m. liepos 28 d.  Antimonopolinė politika.  Komisija pradeda viešąsias konsultacijas dėl platinimo sektoriaus konkurencijos taisyklių peržiūros  Komisija ragina teikti pastabas dėl jos peržiūrėtų Bendrosios išimties reglamento ir Gairių dėl tiekimo ir platinimo susitarimų (vertikaliųjų apribojimų) pasiūlymo.  Dabartinis reglamentas nustoja galioti 2010 m. gegužės mėn.  Remdamasi taisyklių taikymo patirtimi ir suinteresuotųjų šalių pastabomis, Komisija mano, kad taisyklės yra tinkamos ir neturėtų būti iš esmės keičiamos.  Pagrindinių siūlymų iš dalies keisti tikslas – atsižvelgti į rinkos pokyčius, visų pirma į išaugusią didelių mažmenininkų pirkimo galią ir elektroninės prekybos internetu plėtrą.  Suinteresuotosios šalys raginamos teikti pastabas iki 2009 m. rugsėjo 28 d.   Už konkurenciją atsakinga Komisijos narė Neelie Kroes sakė:  „Konkurencingas ir veiksmingas platinimas yra svarbus vartotojų gerovei ir mūsų ūkiams.  Šiandien pradedamos peržiūros tikslas – užtikrinti, kad vertinant tiekimo ir platinimo susitarimus pagal konkurencijos taisykles būtų atsižvelgiama į pokyčius rinkoje, t. y. į išaugusią pirkėjų rinkos galią ir į naujus platinimo būdus, įskaitant interneto teikiamas galimybes.“  Komisijos Bendrosios išimties reglamentu Nr. 2790/1999 užtikrinama, kad reglamento nuostatas atitinkantiems tiekimo ir platinimo susitarimams nebūtų taikomas EB sutarties 81 straipsnio 1 dalyje nustatytas ribojamosios įmonių veiklos draudimas.  Dabartinis Bendrosios išimties reglamentas dėl vertikaliųjų apribojimų nustoja galioti 2010 m. gegužės mėn.  Atlikusi preliminarų taisyklių taikymo vertinimą ir atsižvelgusi į suinteresuotųjų šalių patirtį ir pastabas, Komisija priėjo prie išvados, kad dabartinių taisyklių praktinis taikymas yra tinkamas.  1999 m. priimtu reglamentu siekta kuo labiau sumažinti su teisės aktų vykdymu susijusią naštą, tenkančią įmonėms, visų pirma toms, kurios neturi galimybės didinti kainų neprarasdamos pelno (t. y. rinkos galios neturinčios įmonės), pvz., MVĮ, ir vertikaliųjų apribojimų vertinimui taikyti poveikiu grindžiamą požiūrį.  Iškelti tikslai ir nustatytos problemos tebėra aktualūs.   Per dešimties metų nuo dabartinių taisyklių įsigaliojimo laikotarpį pastebėti du svarbūs reiškiniai:  tolesnis didelių platintojų rinkos galios stiprėjimas ir prekyba internetu.  Siekdama atsižvelgti į šiuos reiškinius, Komisija siūlo bendrąją išimtį vertikaliesiems susitarimams taikyti tik tada, jeigu ne tik tiekėjo rinkos dalis (kaip yra dabar), bet ir pirkėjo rinkos dalis neviršija 30 %.  Būtina užtikrinti vartotojų galimybę pirkti palankiomis sąlygomis ir kitose šalyse – prekyba internetu itin palengvina tokias galimybes.  Kita vertus, tam tikrais pardavimo apribojimais, kuriais siekiama riboti platintojų galimybes nesąžiningai naudotis kitų dalyvių atliekama rinkodara arba prekės ženklo reklama (t. y. pasinaudojimas perkeliant produkto pripažinimo nesėkmės riziką atgal klientui) arba užkirsti tam kelią, vartotojams galbūt būtų užtikrintos geresnės kokybės paslaugos.  Todėl Komisija siekia aiškiau apibrėžti prekybos internetu, vykstančios dėl aktyvios rinkodaros, ir prekybos, kai pats pirkėjas imasi iniciatyvos, t. y. aktyvaus ir pasyvaus pardavimo, skirtumus ir aiškina, kaip peržiūrėtu reglamentu būtų nustatomos sąlygos, taikomos prekybai internetu, pvz., tiekėjų platintojams taikomas reikalavimas turėti „fizinę“ parduotuvę prieš pradedant prekybą internetu.  Komisija ragina suinteresuotąsias trečiąsias šalis pastabas teikti iki 2009 m. rugsėjo 28 d.  Konsultacijos apima visus reglamentu ir gairėmis reglamentuojamus klausimus, tačiau Komisijai itin svarbu gauti pastabų dėl bendro dabartinių taisyklių taikymo, dėl tikėtino rinkos pokyčių poveikio reglamentui, dėl Komisijos siūlomo požiūrio, susijusio su pirkėjų rinkos galia, ir elektroninės prekybos apribojimų.  Peržiūrėtų Bendrosios išimties reglamento ir Gairių projektą galima rasti svetainėje Europa adresu    http://ec.europa.eu/competition/consultations/2009_vertical_agreements/index.html   .
