IP/09/ 1112  Briuselis, 2009 m. liepos 10 d. Kaip pasiekti, kad „skaitmeninis dividendas“ būtų naudingas vartotojams ir paskatintų Europos ekonomikos augimą 50 mlrd. EUR?  Analoginę televiziją Europoje pakeitus skaitmenine, liks nenaudojamų radijo dažnių, kur iuos bus galima naudoti naujoms paslaugoms teikti.  ES puikiai pasirengusi pasinaudoti šiuo „skaitmeniniu dividendu“:  antžeminės analoginės televizijos programos jau netransliuojamos Vokietijoje, Suomijoje, Liuksemburge, Švedijoje, Nyderlanduose, Belgijoje (Flandrijoje) ir didžiojoje Austrijos dalyje, o kitos ES valstybės jų pavyzdžiu paseks iki 2012 m. (   IP/09/266   ).  Birželio 12 d. prie skaitmeninės televizijos perėjo ir JAV.  Būtinybė naudotis visomis dėl šio pokyčio atsiradusiomis galimybėmis yra ES telekomunikacijų politinės darbotvarkės prioritetas, nes pasinaudojus neseniai atlaisvintu radijo dažnių spektru galima pagerinti ryšius ir pasiekti, kad audiovizualinis turinys taptų prieinamesnis.  Jei šie dažniai bus naudojami efektyviai, galima pasiekti masto ekonomiją ir padidinti ES konkurencingumą diegiant daugiau su įranga ir belaidžiu ryšiu teikiamomis paslaugomis susijusių inovacijų, taip pat užtikrinant geresnes galimybes naudotis plačiajuosčiu judriuoju ryšiu.  Šiandien Komisija pradėjo konsultacijas, kuriomis siekia nustatyti, kaip reikėtų bendradarbiauti ES lygmeniu, kad šia nepaprasta proga būtų kuo geriau pasinaudota.  Konsultacijos vyks iki 2009 m. rugsėjo 4 d.  „ Skaitmeninis dividendas“ atsiranda pačiu tinkamiausiu metu – kaip tik dabar siekiame plačiajuosčiu ryšiu susieti visą Europą, užtikrinti aukštą transliavimo kokybę ir suteikti vartotojams daugiau galimybių ateityje rinktis belaidžiu ryšiu teikiamas paslaugas , – sakė už informacinę visuomenę ir žiniasklaidą atsakinga ES Komisijos narė Viviane Reding.  – Visa tai Europa pasieks tik laikydamasi koordinuoto požiūrio ir radijo dažnių spektrą naudodama kuo efektyviau.  Jei pasirinksime tinkamai, „skaitmeninio dividendo“ poveikis gali padidėti milijardais eurų.  Prieš teikdami galutinius pasiūlymus, norėtume tiksliau sužinoti, ką apie šias galimybes mano visuomenė, transliuotojai, judriojo ryšio operatoriai ir kiti rinkos dalyviai.“  Nebenaudojamu radijo dažnių spektru duomenis galima siųsti dideliu atstumu, taip pat iš vienos valstybės į kitą, todėl vienos valstybės narės priimti šios srities sprendimai daro poveikį net už kelių šimtų kilometrų esančioms teritorijoms.  Nekoordinuojant veiksmų, šis vertingas išteklius gali būti naudojamas nepakankamai efektyviai ir atskirose Europos ar kai kurių šalių teritorijose tam tikros paslaugos gali būti neteikiamos.  Daugiausia „skaitmeninio dividendo“ naudojimo galimybių susijusios su visuotinėmis televizijos ir plačiajuosčio judriojo ryšio paslaugomis.  Užtikrinus, kad įranga visoje ES galėtų veikti tuo pačiu dažniu, būtų galima gauti didžiulę ekonominę naudą.  Taip įrangos gamintojai galėtų pasinaudoti didele masto ekonomija ir sumažinti įrangos kainą, todėl paklausa dar labiau padidėtų ir šios paslaugos taptų dar lengviau prieinamos.  Europoje tinkamai koordinuojant veiksmus, ekonominis „skaitmeninio dividendo“ poveikis galėtų padidėti dar 20 mlrd. EUR ir iki 2015 m. pasiekti 50 mlrd. EUR sumą. Jei veiksmai ES bus koordinuojami ir toliau, nuo 2015 m. ilgainiui būtų galima gauti dar 30 mlrd. EUR naudos.  Kadangi iki 2012 m. analoginę transliaciją visiškai pakeis skaitmeninė televizija ir kai kurios valstybės narės nori kuo greičiau pradėti naudotis belaidžių priemonių teikiamomis galimybėmis, kad užtikrintų visiems prieinamą plačiajuostį ryšį, ES valstybės privalo nedelsdamos susitarti dėl bendro požiūrio.  Komisija siūlo priimti ES veiksmų planą – bendrų suderintų priemonių rinkinį, kuris būtų nustatytas šiandien pradėtose konsultacijose.  Siekdama reguliavimo institucijoms ir sektoriaus atstovams užtikrinti aiškias ir nuspėjamas reguliavimo sąlygas, kad jie galėtų kuo efektyviau naudotis „skaitmeniniu dividendu“, Komisija taip pat svarsto planą suderinti 800 Hz dažnių juostą, kuri yra ypač tinkama naujos kartos judriojo plačiajuosčio ryšio paslaugoms teikti.  ES veiksmų plane būtų nurodoma dažnių spektro koordinavimo nauda, tačiau valstybės narės galėtų lanksčiai spręsti su vietos ir nacionaliniais ypatumais susijusius klausimus, pavyzdžiui, transliavimo srityje.  Priėmus šį veiksmų planą apskritai bus sudarytos palankesnės sąlygos naudotis radijo dažnių spektru, nei galėtų užtikrinti pavienės valstybės narės, ir bus galima teikti daugiau sąveikių paslaugų už prieinamą kainą. Pasibaigus viešosioms konsultacijoms, Komisija kuo greičiau pateiks galutinį pasiūlymą. Pagrindiniai faktai  Analoginės televizijos programoms transliuoti buvo naudojama didelė radijo dažnių spektro dalis, o transliuojant skaitmeninės televizijos programas dažnių spektras naudojamas gerokai efektyviau, todėl dalį jo galima skirti kitiems tikslams.  Perėjus prie skaitmeninės televizijos nebenaudojamas „skaitmeninis dividendas“ labai paklausus, nes šiame diapazone signalai gali sklisti labai toli, o atitinkama įranga gali būti naudojama patalpose.  Todėl, be televizijos transliuotojų, šia radijo dažnių spektro dalimi nori naudotis daug galimų paslaugų teikėjų.  2007 m. lapkričio mėn. Komisija paskelbė   komunikatą   , kuriame pabrėžė būtinybę ES užtikrinti tinkamą spektro koordinavimą ir nurodė galimus būdus, kaip tai pasiekti.  Prieš šias konsultacijas vyko diskusijos su nacionalinėmis reguliavimo institucijomis ir suinteresuotosiomis šalimis, taip pat pradėtas socialinis ir ekonominis galimo skirtingų „skaitmeninio dividendo“ naudojimo scenarijų poveikio tyrimas. Šiandien pradėtos konsultacijos dėl „skaitmeninio dividendo“   http://ec.europa.eu/information_society/policy/ecomm/radio_spectrum/topics/reorg/pubcons_digdiv_200907/index_en.htm   Informacija apie „Analysys Mason“, „DotEcon“ ir „Hogan &amp; Hartson“ atliekamą „skaitmeninio dividendo“ naudojimo tyrimą (paskelbta rugsėjo mėn.)    http://www.analysysmason.com/EC_digital_dividend_study   .  Valstybių narių pateikta informacija apie perėjimo prie skaitmeninės televizijos planus    http://ec.europa.eu/information_society/policy/ecomm/current/broadcasting/switchover/national_plans/index_en.htm   .  Komisijos komunikatas dėl „skaitmeninio dividendo“    http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT   .  Komisijos komunikatas dėl greitesnio analoginės televizijos pakeitimo skaitmenine    http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT   .    SPEECH/09/336
