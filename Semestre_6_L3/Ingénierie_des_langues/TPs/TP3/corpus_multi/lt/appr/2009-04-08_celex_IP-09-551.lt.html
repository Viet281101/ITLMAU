IP/09/551
Briuselis, 2009 m. balandžio 8 d.Komisija griežtina reikalavimus
mokėjimams, susijusiems su ES dotacijomis ir sutartimis,
spartintiŠiandien priimta iniciatyva, kuria Europos
Komisijos tiesiogiai valdomų ES lėšų mokėjimui
nustatyti nauji ir griežtesni reikalavimai. Pasiūlymais siekiama
didinti dabartines pastangas ir paspartinti lėšų pervedimą
gavėjams – dažniausiai mažosioms įmonėms ir
vietos valdymo institucijoms. Jų tikslas – 15 mlrd. EUR
asignavimų, kuriems numatyti specialūs mokėjimo
terminai, panaudoti tokiems sektoriams kaip moksliniai tyrimai,
švietimas ir jaunimas, energetika ir transportas. Vienas iš
pagrindinių siekių – nuo 30 iki 20 dienų sutrumpinti
pradinio išankstinio ES dotacijų ir sutarčių finansavimo
laikotarpį. Pasiūlymais papildomi neseniai priimti sprendimai
paspartinti mokėjimus struktūrinių fondų projektams, kaip
numatyta Europos ekonomikos atkūrimo plane (IP/08/1983),
ir pasiūlymai kovoti su vėluojančiais mokėjimais sudarant
komercinius sandorius (IP/09/552).
Už finansinį programavimą ir biudžetą atsakinga
Komisijos narė Dalia Grybauskaitė pažymėjo, jog
„šiandienos pasiūlymu siekiama kuo geriau pasinaudoti
dabartinėmis finansinėmis taisyklėmis, kad būtų galima
paspartinti 415 000 Komisijos kasmet atliekamų tiesioginių
mokėjimų“. Ji pabrėžė, kad pasiūlymas
pateiktas pačiu laiku, ir pridūrė, kad
„dabartinėmis ekonomikos sąlygomis reikia imtis skubių
priemonių lėšų gavėjų padėčiai
pagerinti. Šia iniciatyva taip pat ruošiama dirva būsimam
2010 m. numatytam ES finansinių taisyklių
keitimui.“ 
Didžiausias dėmesys pranešime skiriamas tam, kad
išankstinio finansavimo arba pradinių mokėjimų laikotarpis
būtų sutrumpintas nuo 30 iki 20 dienų. Šie mokėjimai
yra vieni iš paprasčiausių, nes nesusiję su sudėtingais
administraciniais formalumais; jie sudaro apie 9,5 mlrd. EUR. Kitiems
centralizuotai valdomiems mokėjimams (sudarantiems apie 5,5 mlrd. EUR)
keliamas tikslas sutrumpinti mokėjimo laikotarpį nuo 45 iki
30 dienų, kad Europos Komisijos mokėjimai derėtų su
Direktyvos dėl kovos su pavėluotu mokėjimu komerciniuose
sandoriuose reikalavimais. Komisija taip pat skatins savo tarnybas
centralizuotai valdomoms dotacijoms ir sutartims dažniau taikyti nustatyto
dydžio sumas ir vienkartines išmokas. 
Bendrųjų procedūrų prieš pradedant projektą
paprastinimas gali padėti paspartinti mokėjimus, taigi bus parengtos
priemonės, kuriomis Komisijos tarnybos galės skelbti kvietimus teikti
paraiškas dvejų metų laikotarpiui, o nebe kasmet ir įdiegti
standartizuotų kvietimų praktiką. Dalijimasis žiniomis ir
patirtimi yra svarbus mokėjimų spartinimo aspektas, o Komisijos
Biudžeto generaliniam direktoratui (DG BUDG) teks aktyvesnis vaidmuo
padėti kitoms tarnyboms atitikti įvairius reikalavimus, kad
galėtų greitai įvykdyti savo biudžetinius
įsipareigojimus. Kiek įmanoma bus skatinama taikyti spartesnes
viešųjų pirkimų ir dotacijų procedūras.
Komisijos tarnybos turės teikti oficialias metinės veiklos
ataskaitas, apibendrinančias pažangą, padarytą siekiant
šių tikslų.
