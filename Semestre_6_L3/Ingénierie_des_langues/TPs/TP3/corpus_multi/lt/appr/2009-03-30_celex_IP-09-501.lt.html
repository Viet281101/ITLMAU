IP/09/501
Briuselis, 2009 m. kovas 30 d.Komisija džiaugiasi šiandien
išreikštu politiniu Tarybos pritarimu Bendro Europos dangaus
priemonių paketuiŠiandien susisiekimo ministrai patvirtino
susitarimą dėl itin didelį poveikį padarysiančio
aviacijos priemonių paketo, už kurį praėjusią
savaitę balsavo Europos Parlamentas. Per ateinančias savaites Taryba
oficialiai priims šį priemonių paketą, kuriuo stiprinama
Bendro Europos dangaus iniciatyva, Europos aviacijos saugos agentūra
skiriama atsakinga už visas aviacijos grandinės saugos
grandis ir skatinama diegti naujas technologijas. Taikomos kartu, šios
priemonės padės užtikrinti saugesnius, ekologiškesnius ir
taupesnius skrydžius. Apskaičiuota, kad oro linijos per metus
sutaupytų maždaug 4 mlrd. EUR. Be to, laikydamasis Oro eismo
valdymo pagrindinio plano, Europos gamybos sektorius ims pirmauti
naujoviškų oro eismo valdymo technologijų srityje, ir taip bus
sukurta veiksminga Europos infrastruktūra, o gamintojai įgis
konkurencinį pranašumą pasaulinėse rinkose.
Už transportą atsakingas Europos Komisijos pirmininko pavaduotojas
Antonio Tajani sakė: „Europai reikia tokios oro eismo valdymo
sistemos, kuri leistų atsilaikyti prieš būsimą aviacijos
plėtrą. Keleiviai tikisi aukštos kokybės paslaugų.
Šis priemonių paketas padės užtikrinti saugesnius,
ekologiškesnius ir taupesnius skrydžius. Bus laikomasi vis
griežtesnių aplinkosaugos reikalavimų, todėl orlaiviai
tikslą pasieks skrisdami pačiu trumpiausiu maršrutu. Pirmą
kartą sistema iš esmės grindžiama oro erdvės
naudotojų interesais. Aviacijos sektorius dėl dabartinės
krizės patiria sunkumų, todėl šis priemonių paketas
priimamas pačiu tinkamiausiu laiku.“
Pirmasis priemonių paketo ramstis – tai patobulinti keli
pirminiai Bendro Europos dangaus teisės aktai (žr. IP/01/1398),
įskaitant oro navigacijos paslaugų teikėjams nustatytus
privalomus veiklos rodiklius, Europos tinklo valdymo funkcijas, kuriomis
būtų užtikrintas nacionalinių tinklų susiliejimas, ir
galutinę datą, iki kurios valstybės narės turi pagerinti
veiklos rodiklius, be kitų būdų, skatindamos oro navigacijos
paslaugų teikėjus bendradarbiauti ir toliau integruotis, t. y.
kurti funkcinius oro erdvės blokus.
Technologijų ramstis susijęs su naujausių
technologijų diegimu. Pagal programą SESAR suburiamos visos aviacijos
sektoriaus suinteresuotosios šalys, kad išvien tobulintų,
tikrintų ir diegtų naujos kartos visos Europos oro eismo valdymo
sistemą. 
Pagal saugos ramstį numatoma padidinti Europos aviacijos saugos
agentūros atsakomybę. Tai padėtų užtikrinti
aiškias, vienodas ir privalomas oro uostų veiklos, oro eismo valdymo
bei oro navigacijos paslaugų taisykles ir patikimą jų
įgyvendinimo valstybėse narėse priežiūrą. Dėl
šių naujų įgaliojimų Europos aviacijos saugos
agentūra galės nuodugniau kontroliuoti Europos aviacijos saugą ir
užtikrinti, kad bendros saugos taisyklės būtų taikomos
visais skrydžio etapais nuo pat kilimo tako.
Galiausiai oro uostų pajėgumo ramstis skirtas kilimo ir
tūpimo takų bei oro uostų įrangos stokos problemoms
spręsti, nes šiuo metu kyla grėsmė, kad tai taps
didžiule kliūtimi. Įgyvendinant šią iniciatyvą
siekiama oro eismo valdymo priemonėmis geriau koordinuoti oro uosto laiko
tarpsnių skyrimą orlaivių naudotojams ir įkurti oro
uostų pajėgumo stebėjimo tarnybą, kad oro uostai
būtų visiškai sujungti į aviacijos tinklą.
Naujajame priemonių pakete aplinkos reikalai tampa esmine Bendro
Europos dangaus sistemos dalimi, o oro eismo valdymo tobulinimu siekiama, kad
aviacijos sektorius išmestų kuo mažiau šiltnamio efektą
sukeliančių dujų. Numatoma, kad kiekvieno skrydžio rodikliai
pagerės iki 10 %, vadinasi, per metus CO2 bus išmetama
16 mln. tonų mažiau, o oro erdvės naudotojai sutaupys
2,4 mlrd. EUR metinių išlaidų. Todėl aviacijos
sektoriui bus lengviau integruotis į Europos šiltnamio efektą
sukeliančių dujų išmetimo leidimų prekybos
sistemą.Kadangi teikiant oro navigacijos paslaugas žmogiškais
veiksnys yra esminis, Europos institucijos taip pat priėmė
pareiškimą, jog yra pasiryžusios veikti išvien, kad
į aviacijos priemonių paketo įgyvendinimą įtrauktų
darbuotojus, užtikrintų aukštus su sauga susijusius visų
kategorijų darbuotojų kompetencijos standartus ir padidintų
pasitikėjimą pranešimo apie incidentus procedūromis.
Daugiau informacijos galima rasti http://ec.europa.eu/transport/air/index_en.htm.
