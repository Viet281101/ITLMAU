IP/09/774
Briuselis, 2009 m. gegužės 14 d.Telekomunikacijos. Italija skatinama
imtis veiksmų dėl skambintojo numeriu 112 buvimo vietos nustatymo,
kaip to reikalaujama teismo sprendimeItalijoje vis dar nesudaryta galimybė
avarinėms tarnyboms nustatyti asmens, mobiliuoju telefonu skambinančio
numeriu 112, buvimo vietą, nors Europos Teisingumas Teismas sausio
mėnesį priėmė sprendimą, kuriuo reikalaujama tai
padaryti. Šiandien Komisija nusprendė išsiųsti Italijai
oficialų įspėjimą, kuriuo reikalaujama
įvykdyti teismo sprendimą ir užtikrinti, kad
avarinės tarnybos galėtų nustatyti asmens, skambinančio bet
kokio tipo telefonu numeriu 112, buvimo vietą. Jei byla vėl
būtų perduota Europos Teisingumo Teismui, Italijai gali būti
skirta bauda. 
„Siekiant veiksmingo Europos bendrojo pagalbos telefono numerio 112
veikimo, labai svarbu, kad avarinėms tarnyboms būtų suteikiama
informacija apie skambintojo buvimo vietą, – sakė už
telekomunikacijas atsakinga ES Komisijos narė Viviane Reding. –
Daugelyje valstybių narių tokia paslauga jau teikiama, ir nėra
jokios priežasties, dėl kurios Italija negalėtų savo
piliečiams taip pat teikti šios tikrai gyvybiškai svarbios
paslaugos. Komisija turi tęsti prieš Italiją pradėtą
pažeidimo nagrinėjimo procedūrą, kad užtikrintų,
jog Europos Teisingumo Teismo sprendimas bus įgyvendintas, nes
galimybė nustatyti skambintojo buvimo vietą – tai priemonė,
kuri nelaimės atveju gali padėti išgelbėti
gyvybes.“
2009 m. sausio 15 d. Europos Teisingumo Teismas priėmė
sprendimą, kuriame teigiama, kad Italija nesugebėjo sudaryti
galimybės avarinėms tarnyboms nustatyti asmens, bet kokio tipo
telefonu skambinančio numeriu 112, buvimo vietą. Visoje Italijoje,
išskyrus Salerno provinciją, vis dar nesudaryta galimybė
avarinėms tarnyboms nustatyti asmens, skambinančio numeriu 112
mobiliuoju telefonu, buvimo vietą.  
Komisija atkreipė dėmesį į Italijos valdžios
institucijų tam tikrus veiksmus siekiant užtikrinti galimybę
nustatyti asmens, skambinančio numeriu 112, buvimo vietą. Vis
dėlto ji ragina Italijos vyriausybę sparčiau įdiegti
priemones, kad būtų galima nustatyti asmens, skambinančio numeriu
112 bet kokio tipo telefonu, buvimo vietą visoje šalyje. Jei Italijos
vyriausybė nesiims priemonių padėčiai ištaisyti per du
mėnesius, jai gali tekti sumokėti baudą už atsisakymą
vykdyti Teisingumo Teismo sprendimą. 
Galimybė nustatyti asmens, skambinančio numeriu 112 bet kokio tipo
telefonu, buvimo vietą padeda užtikrinti Europos piliečių
saugumą. Italijos ir kitų Europos šalių piliečiai,
keliaudami po savo kraštą ar turistiniais arba profesiniais tikslais
lankydamiesi kitose ES šalyse, turi būti tikri, kad tais atvejais, kai
paskambinę Italijos pagalbos tarnyboms negalės nurodyti savo buvimo
vietos, šios tarnybos pačios galės nustatyti šią buvimo
vietą ir išsiųsti pagalbą. 
Pagrindiniai faktai
Pagal ES universaliųjų paslaugų direktyvos 26 straipsnį
valstybės narės privalo garantuoti tinkamą bendrojo Europos
skubios pagalbos numerio 112 veikimą. Be kita ko, jos turi užtikrinti,
kad pagalbos tarnybos gautų bet kokio tipo telefonu numeriu 112
skambinančio asmens buvimo vietos duomenis. 
Komisija pradėjo
pažeidimų procedūras dėl asmens, skambinančio numeriu
112, buvimo vietos nustatymo prieš 14 valstybių narių. 11
procedūrų buvo nutrauktos, nes valstybės narės
ištaisė padėtį ir informaciją apie skambinančio
asmens buvimo vietą dabar galima gauti visais atvejais. Be Italijos,
Europos Teisingumo Teismas paskelbė sprendimus ir Lietuvai ir Nyderlandams,
nes šios šalys nesilaikė ES teisės aktų
reikalavimų dėl skambintojo 112 numeriu buvimo vietos nustatymo ir
šie sprendimai nėra įgyvendinti.
Dar anksčiau Komisija buvo pradėjusi pažeidimų
procedūras prieš dvi kitas valstybes nares, nesugebėjusias
užtikrinti, kad numeris 112 būtų paskirtas susisiekti su pagalbos
tarnybomis. Paskutinė byla, iškelta Bulgarijai, buvo užbaigta
šių metų sausio 29 d. Dabar numeriu 112 galima prisiskambinti
pagalbos tarnyboms visoje ES (IP/08/1968).
Dar viena byla 2008 m. rugsėjo mėn. buvo iškelta Italijai
dėl atsiliepimo į 112 skambučius (IP/08/1342).
Europos Komisija, remdamasi EB sutarties 228 straipsniu, nusprendė
nusiųsti Italijai oficialų įspėjimą su prašymu
ją visapusiškai informuoti, ar įgyvendintas Europos Teisingumo
Teismo sausio mėnesį paskelbtas sprendimas. Jei Italijos valdžios
institucijos vis dar nėra jo įgyvendinusios, Komisija nusiųs
Italijos vyriausybei pagrįstą nuomonę, o kraštutiniu atveju
gali prašyti Teismą skirti Italijai finansinę baudą.
Išsami bylų dėl telekomunikacijų srities
pažeidimų apžvalga pateikta 
http://ec.europa.eu/information_society/policy/ecomm/implementation_enforcement/infringement/
