IP/09/1833   2009 m. lapkričio 2 7 d., Briuselis   Naujoviškų vaistų iniciatyva.  Komisija ir farmacijos pramonės atstovai antrą kartą kviečia teikti mokslinių tyrimų pasiūlymus, skirtus veiksmingesniems vaistų kūrimo metodams plėtoti  Šiandien Naujoviškų vaistų iniciatyvos (NVI, angl. IMI) šalys oficialiai paskelbė antrąjį kvietimą teikti pasiūlymus. Europos Komisija (EK) ir Europos farmacijos pramonės ir asociacijų federacija (EFPAF, angl. EFPIA) viešojo ir privačiojo sektorių partnerystės pagrindu kviečia mokslinių tyrimų konsorciumus teikti pasiūlymus devyniomis mokslinių tyrimų temomis. Pasiūlymų tikslas – paspartinti naujų vaistų nuo tokių ligų, kaip vėžys, uždegiminės ir infekcinės ligos, paieškas ir kūrimą. NVI taip pat finansuos projektus, kuriais siekiama pagerinti pramonės atstovų ir mokslo bendruomenės duomenų mainus kaip svarbų žinių valdymo aspektą. Šiam antrajam kvietimui teikti pasiūlymus Komisija skiria 76,8 mln. EUR, ir tikimasi, kad bent tiek pat EFPAF priklausančios bendrovės skirs natūra.  NVI vykdomasis direktorius Michelis Goldmanas sakė: „Per šį antrąjį kvietimą pateikti pasiūlymai padės sustiprinti NVI potencialą remti tokias naujoves, kokių mums dabar reikia, ir šalinti esamas vaistų kūrimo kliūtis.“  „2004 m. radome būdą, kaip Europą paversti biomedicininių mokslinių tyrimų centru ir pašalinti vaistų sektoriaus mokslinių tyrimų kliūtis. Tam ir skirta NVI. Ši iniciatyva vienija suinteresuotųjų šalių žinias ir taip padeda geriau bendradarbiauti viešajam ir privačiajam sektoriams, rasti ekonomiškai konkurencingus ir ilgalaikius pagrindinių iškilusių problemų sprendimo būdus. Ji taip pat parodo, kad ši nauja Komisijos ir pramonės atstovų partnerystė duoda gerų rezultatų“, – sakė u ž mokslą ir mokslinius tyrimus atsakingas Europos Komisijos narys Janezas Potočnikas.  Bayer HealthCare vykdomasis direktorius ir EFPAF pirmininkas Arthuras J. Higginsas teigė: „NVI – akivaizdus įrodymas, kad Europa siekia pirmauti biofarmacijos naujovių srityje. Šia iniciatyva paprastai konkuruojančios farmacijos bendrovės ir suinteresuotosios mokslo srities šalys sėkmingai sutelkė iki šiol neregėtas pastangas paspartinti naujovių kūrimą.“ 2009 m. lapkričio 16 d. NVI oficialiai tapo savivaldė. Nuo šiol iniciatyvos rėmimo finansai ir jos pagrindu vykdoma veikla nebepriklausys nuo dviejų jos iniciatorių – Europos Komisijos ir EFPAF. Vykdomojo direktoriaus Michelio Goldmano vadovaujama nauja komanda įsikurs NVI vykdomajame biure Briuselyje ir bus atsakinga už antrajame kvietime teikti pasiūlymus atrinktų laureatų rėmimą. Iš devynių temų, dėl kurių gali būti teikiami pasiūlymai, trys susijusios su geresniu žinių valdymu, kuris yra pagrindinė būsimos pažangos kuriant veiksmingus vaistus sąlyga. Pirmiausia šių trijų temų pasiūlymais siekiama pagerinti pramonės sektoriaus, mokslo bendruomenės ir reguliavimo institucijų taikomus duomenų standartus, kad būtų galima geriau įvertinti naujų vaistų veiksmingumą ir saugą. Pasiūlymais taip pat siekiama, kad būtų lengviau dalytis informacija ir paspartėtų vaistų kūrimas.  Pasiūlymai kitomis šešiomis temomis skirti vaistų nuo vėžio, uždegiminių ir infekcinių ligų veiksmingumui didinti. Pvz., viena tema skirta vėžinių auglių sandarai ir auglių reakcijai į gydymą tirti. Kita siekiama paspartinti geresnės, pigesnės ir greitesnės infekcinių ligų diagnostikos kūrimą.  Kvietimo teikti pasiūlymus temos buvo atskleistos rugsėjį, kad mokslinių tyrimų konsorciumai galėtų geriau paruošti pasiūlymus, ir sukėlė didelį susidomėjimą. 2009 m. lapkričio 17 d. daugiau nei 420 mokslo grupių, mažų ir vidutinių įmonių ir kitų organizacijų atstovų susirinko Briuselio parodų centre į NVI informacijos dieną, kur gavo svarbiausią informaciją apie kvietimą teikti pasiūlymus. Tolesni veiksmai Pasiūlymų teikimo terminas yra 2010 m. vasario 8 d., o rezultatai bus paskelbti 2010 m. vasarą. Pagrindiniai faktai 2007 m. pradėta naujoviškų vaistų iniciatyva – Europos Komisijos ir Europos farmacijos pramonės, atstovaujamos EFPAF, viešojo ir privačiojo sektorių partnerystė. NVI siekiama, kad Europa pirmautų kurdama biofarmacijos naujoves, ir remiama veiksmingesnė geresnių ligoniams skirtų vaistų paieška ir kūrimas. Bendras NVI 2008–2017 metų biudžetas yra 2 mlrd. EUR (1 mlrd. EUR skiria Europos bendrija ir 1 mlrd. – farmacijos pramonė). Pirmasis NVI kvietimas teikti pasiūlymus paskelbtas 2008 m. balandį. Iš pateiktų 134 pasiūlymų atrinkti 15 ir jiems skirta 246 mln. EUR.  Daugiau informacijos apie NVI ir antrąjį kvietimą teikti pasiūlymus rasite adresu   www.imi.europa.eu   .  Taip pat žr.   IP/09/1310   ,   IP/09/802   ir  IP/08/662     . Antrojo NVI kvietimo teikti pasiūlymus devynių temų sąrašas 1. Biologinių žymenų vaizdinimas vaistams nuo vėžio kurti. 2. Naujos vaistų taikinių patvirtinimo priemonės vaistų veiksmingumui pagerinti. 3. Molekuliniai biologiniai žymenys. Spartesnė vėžio terapijos raida ir geresnė pacientų priežiūra. 4. Nustatymas, kokių diagnostinių tyrimų reikia bakterinėms ligoms nedelsiant diagnozuoti ligonių priežiūros vietose, kad būtų lengviau atlikti klinikinius tyrimus ir klinikinę praktiką, ir šių tyrimų išplėtojimas. 5. Netipiškų įgyto imuniteto mechanizmų supratimas. 6. Taikomieji lėtinių imuninės kilmės ligų moksliniai tyrimai. Gyvūnų modelių ir žmonių sąsajos. 7. Vaistų ir ligų modeliavimas. Biblioteka ir sistema.  8. Atvira farmakologinė erdvė.  9. Elektroninės ligų istorijos (ELI).
