IP/09/1562  Briuselis, 2009 m. spalio 22 d.    Komisija vykdo pažadą mažinti biurokratinių procedūrų ir tuo neapsiriboja  Vadovaudamasi 2007 m. Komisijos pasiūlymu, Europos Sąjunga užsibrėžė plataus užmojo tikslą – iki 2012 m. ES teisės aktais nustatytas administracines išlaidas sumažinti 25 %.  Šiandien Komisija paskelbė iki šiol padarytos pažangos apžvalgą ir administracinių išlaidų mažinimo įvairiuose sektoriuose planus, susijusius su trylika prioritetinių sričių.  Įgyvendinus Komisijos pasiūlytas ir rengiamas priemones, bendrovės iš viso galėtų sutaupyti apie 40,4 mlrd. EUR iš 123,8 mlrd. EUR, išleidžiamų biurokratinėms procedūroms, nustatytoms 72 ES teisės aktais ir priemonėmis, kuriomis minėti aktai perkeliami į valstybių narių nacionalinę teisę ir įgyvendinami. Įgyvendinus priemones, kurias nustatė ar pasiūlė Komisija ir kurios jau yra priimtos, administracinės išlaidos sumažėtų 7,6 mlrd. EUR. Tačiau įgyvendinus priemones, kurias pasiūlė Komisija ir kurias turi priimti Europos Parlamentas bei Taryba, ši suma padidėtų 30,7 mlrd. EUR. Vykdant parengiamuosius tolesnio administracinių išlaidų mažinimo darbus gali tekti imtis papildomų priemonių, kurias įvykdžius šios išlaidos sumažėtų bent 2,1 mlrd. EUR. Dabar teisės aktų leidėjai turi užtikrinti, kad įmonės pajustų apčiuopiamą naudą.  Europos Komisijos Pirmininkas José Manuelis Barroso  teigė :  „Komisija visiškai įvykdė tikslą sumažinti biurokratinių verslo procedūrų. Numatyta, kad įmonės kasmet sutaupys 7,6 mlrd. EUR. Ši suma padidės iki 40 mlrd. EUR, jei valstybės narės ir Europos Parlamentas pritars visiems mūsų pasiūlymams.  Tačiau geresnio reglamentavimo siekimas – nesibaigiantis darbas.  Tai ne vien netinkamų taisyklių keitimas, bet ir tinkamesnis gerų taisyklių taikymas pasitelkiant naująsias technologijas ir inovacijas.  Tolesnis Europos ir nacionalinio reglamentavimo racionalizavimas nepažeidžiant visuomenės interesų bus pagrindinė būsimos kadencijos Komisijos priemonė nuosekliam ekonomikos gaivinimui skatinti.“  Už įmones ir pramonę atsakingas Europos Komisijos pirmininko pavaduotojas Günteris Verheugenas teigė:  „Šiandienos pasiūlymų rinkinys – tai politinio įsipareigojimo ir sunkaus darbo, kuriuo siekiama panaikinti nereikalingas biurokratines procedūras, rezultatas.  Komisija padarė viską, kad iki 2012 m. būtų pasiektas 25 % tikslas.  Raginu Europos Parlamentą ir valstybes nares priimti visus likusius mūsų pasiūlymus, kad jie kuo greičiau Europos ekonomikai duotų konkrečių rezultatų.  Tai nieko nekainuoja, o mūsų įmonės, ypač mažosios ir vidutinės (MVĮ), galės sutaupyti apie 30,7 mlrd. EUR.“  Administracinės naštos mažinimo Europos Sąjungoje programoje iš viso administracinių išlaidų numatyta sumažinti 40,4 mlrd. EUR (33 % numatytos administracinės naštos). Programa įsigaliotų, jei Taryba ir Parlamentas pritartų visiems Komisijos pasiūlymams. Tai ypač pasakytina apie du svarbius šių metų pradžioje pateiktus pasiūlymus: pirmuoju ( PVM srities) pasiūlymu siekiama sudaryti palankesnes sąlygas naudotis e. sąskaitomis faktūromis (būtų sutaupyta 18 mlrd. EUR), antruoju (bendrovių teisės srities) pasiūlymu – atleisti labai mažas įmones nuo apskaitos prievolių (7 mlrd. EUR). Pradinio vertinimo rezultatai parodė, kad Komisijos sprendimas sutelkti dėmesį į pasirinktas prioritetines sritis, yra teisingas. Šio vertinimo rezultatai taip pat patvirtino, kad administracinė našta MVĮ kelia daug sunkumų. Suinteresuotosios šalys ir Edmundo Stoiberio pirmininkaujama aukšto lygio grupė padėjo įvertinti galimybes ir nustatyti tolesnes administracinės naštos mažinimo priemones, kurias būsimos kadencijos Komisija galėtų įtraukti į naujas administracinės naštos mažinimo iniciatyvas. Be to, visos valstybės narės jau nustatė didelius nacionalinius tikslus, kaip sutarta 2007 m. Komisija, naudodamasi poveikio vertinimo sistema, ir toliau užtikrins, kad naujomis politinėmis priemonėmis nustatomi reikalavimai būtų minimalūs.  Administracinės naštos mažinimo Europos Sąjungoje veiksmų programa yra svarbiausia Komisijos geresnio reglamentavimo darbotvarkės dalis.  Šios politinės priemonės tikslas – skatinti konkurencingumą, ekonomikos augimą ir užimtumą.  Įmonėms tenkančių su reglamentavimu susijusių išlaidų mažinimas taip pat atitinka Smulkiojo verslo aktą ir jo principą „visų pirma galvokime apie mažuosius“ ir yra viena iš pagrindinių Europos ekonomikos atkūrimo plano įgyvendinimo sričių .  Šiandienos pranešimas patvirtina, kad administracinės naštos mažinimas – nuolatinis procesas, kuriuo siekiama daryti realų poveikį kiekvienam sektoriui.  Bendra informacija:  pavyzdžiai pateikti   MEMO/09/474      Išsamesnė informacija
