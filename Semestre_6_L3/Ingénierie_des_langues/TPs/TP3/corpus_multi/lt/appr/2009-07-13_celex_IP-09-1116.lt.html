IP/ 09/1116  Briuselis, 2009 m. liepos 13 d.  Europos Komisija ir pramonės sektorius investuos 3,2 mlrd. EUR ekonomikai gaivinti, kad ekonomika stiprėtų, būtų ekologiškesnė ir konkurencingesnė  Europos Komisija ir pramonės sektoriaus atstovai šiandien paskelbė pirmąjį kvietimų teikti paraiškas mokslinių tyrimų srityje etapą – numatyta 268 mln. EUR injekcija trijose svarbiausiose rinkos srityse ekonomikai atgaivinti, kad ji taptų tvaresnė ir labiau pagrįsta žiniomis. Europos viešojo ir privačiojo sektorių partnerystėms iš viso skirta 3,2 mlrd. EUR naujoms technologijoms gamybos, statybos ir automobilių sektoriuose plėtoti. Taip Komisijai ir pramonės sektoriui bendradarbiaujant padidės Europos įmonių konkurencingumas pasaulio mastu, Europos pastatuose bus vartojama mažiau energijos (šiuo metu jos vartojama per daug ir šiame sektoriuje išmetama trečdalis viso ES CO 2 ) ir bus plėtojamas naujoviškas ir tvarus kelių transportas. Trys partnerystės numatytos Komisijos Europos ekonomikos atkūrimo plane, kurį 2008 m. gruodžio mėn. patvirtino Europos Vadovų Taryba ir kuriuo siekiama skatinti viešojo intereso konvergenciją ir pramonės įsipareigojimą vykdyti mokslinius tyrimus.  Už mokslą ir mokslinius tyrimus atsakingas Europos Komisijos narys Janezas Potočnikas pareiškė: „Šiuo metu pripažįstama, kad investavimas į mokslinius tyrimus ir plėtrą nėra prabanga, kai ekonominė padėtis yra gera, tačiau esant sunkumams – tai būtinybė. Jei Europa šiandien protingai investuos į strateginius sektorius, tai padės ateityje kurti naujas darbo vietas ir užtikrins tvarų augimą. Pasitelkdami šias naujoviškas partnerystes Komisija ir pramonės sektorius suvienija pastangas, kad paskatintų švarių technologijų plėtrą ir padėtų Europai tapti šios srities lydere. Tai, kad kvietimai paskelbti anksčiau, taip pat rodo, jog kartu mes galime greitai imtis veiksmų reaguodami į Europos ekonomikos atkūrimo plane nurodytą mokslinių tyrimų poreikį.“  Už informacinę visuomenę ir žiniasklaidą atsakinga ES Komisijos narė Viviane Reding sakė: „Bendros Komisijos ir pramonės sektoriaus investicijos – didelis žingsnis link žiniomis pagrįstos ir mažai anglies dioksido į aplinką išskiriančių technologijų ES ekonomikos. Kad Europa po krizės būtų stipri, tvaresnė ir konkurencingesnė, būtina užtikrinti mokslinių tyrimų kompetenciją ir suvienyti pastangas. Moksliniai tyrimai informacinių ir ryšių technologijų srityje gali būti ypač naudingi kuriant priemones, kurios padėtų atgaivinti Europos ekonomiką ir padarytų ją ekologiškesnę.“  „Jei Europa siekia žiniomis pagrįstos ir mažai anglies dioksido į aplinką išskiriančių technologijų ekonomikos, reikia rasti būdų, kaip veiksmingai pritaikyti mokslinių tyrimų rezultatus pramonėje.  Viešojo ir privačiojo sektorių partnerystės rodo, kad Europos Komisija, net ir ištikus krizei, padeda pramonės atstovams investuoti kritinę išteklių masę į ilgesnio laikotarpio mokslinius tyrimus, nors jie būtų labiau linkę rengti trumpalaikius planus,“ – viešojo ir privačiojo sektoriaus partnerystės „Ateities gamyklos“ vardu teigė Massimo Matucci, „Energiškai taupių pastatų“ partnerystei atstovaujantis Juanas Manuelis Mieresas ir „Ekologiškų automobilių“ partnerystei atstovaujantis Günteris Lugertas. Šiandien per 800 Europos pramonės ir mokslinių tyrimų sektorių atstovų susirinko pirmųjų kvietimų teikti paraiškas projektams, kurie bus vykdomi iki 2010 m. vidurio, proga. Oficialiai jie bus paskelbti liepos 30 d. Pagal šiuos projektus moksliniams tyrimams bus skirta 268 mln. EUR, pvz., kurti:    naujoviškas gamybos technologijas, medžiagas ir procesus, kad būtų galima pagaminti daugiau suvartojant mažiau medžiagų, energijos ir gauti mažiau atliekų;   labiau energiją tausojančius pastatus, įskaitant naujų statinių statybą ir esamų pastatų rekonstravimą, kad jie būtų ekologiškesni, naujų medžiagų naudojimą ir naujų statybos būdų taikymą;    ekologiškesnius automobilius ir pažangesnes transporto sistemas, įskaitant kelių ir miesto transporto elektrifikavimą ir tyrimus kuriant hibridines technologijas.    Pagrindiniai faktai 2010–2013 m. moksliniams tyrimams iš viso bus skirta 3,2 mlrd. EUR pasitelkus tris viešojo ir privačiojo sektoriaus partnerystes; pusę lėšų skirs pramonės sektorius, o kitą pusę – Europos Komisija pagal Europos bendrijos mokslinių tyrimų, technologinės plėtros ir demonstracinės veiklos septintąją bendrąją programą. Pirmieji įvairių sričių kvietimai teikti paraiškas yra trijų viešojo ir privačiojo sektoriaus partnerysčių dalis.    Ateities gamyklų iniciatyva (1,2 mlrd. EUR) – ja siekiama padėti ES gamintojams, ypač mažoms ir vidutinėms įmonėms, prisitaikyti prie pasaulinio konkurencinio spaudimo gerinant jų žinias ir naudojant ateities technologijas.    Energiškai taupių pastatų iniciatyva (1 mlrd. EUR) – ja siekiama skatinti Europos pastatuose naudoti ekologiškas technologijas ir energiškai efektyvias sistemas bei medžiagas.    Ekologiškų automobilių iniciatyva (1 mlrd. EUR) – ja pabrėžiamas atsinaujinančių ir aplinkos neteršiančių energijos šaltinių plėtojimas, saugumas ir eismo sklandumas automobilių sektoriuje . Ekologiškesni automobiliai būtini tam, kad būtų pasiekti ES ir pasauliniai išmetamųjų dujų kiekio mažinimo tikslai.   Išsamesnė informacija Papildomos informacijos apie viešojo ir privačiojo sektorių partnerystes rasite šiuo adresu:   http://ec.europa.eu/research/industrial_technologies/lists/list_114_en.html   Bendro pareiškimo tekstą ir visą spaudai skirtą paketą apie Ekonomikos atkūrimo planą mokslinių tyrimų srityje rasite    IP/09/520      http://ec.europa.eu/research/index.cfm?pg=newsalert&amp;lg=en&amp;year=2009&amp;na=ppp-310309   Visą Europos ekonomikos atkūrimo plano tekstą rasite:   http://eur-lex.europa.eu/LexUriServ/LexUriServ.do?uri=COM:2008:0800:FIN:EN:PDF
