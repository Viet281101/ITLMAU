IP/09/ 951  Briuselis, 2009 m. birželio 18 d. Europos Komisija ragina siekti, kad internetas būtų valdomas skaidriai, nepriklausomai ir atsakingai  Šiandien Europos Komisija – Europos Sąjungos vykdomosios valdžios institucija – strateginiame dokumente paragino siekti, kad interneto valdymas būtų skaidresnis ir kad būtų užtikrinta daugiašalė atsakomybė.  Iš 1,5 mlrd. interneto vartotojų 300 mln. gyvena 27 Europos Sąjungos valstybėse narėse.  Pagrindinius interneto klausimus šiuo metu koordinuoja JAV įsikūrusi privati įstaiga – Skirtųjų vardų ir numerių interneto korporacija (   ICANN   ).  Komisija sutinka, kad privačios bendrovės, jei jos atsakingos ir nepriklausomos, pačios toliau spręstų kasdienius interneto valdymo klausimus.  Komisija taip pat mano, kad sprendimai dėl interneto, ypač dėl jo atvirumo ir saugumo, turėtų būti priimami skaidriai ir atsakingai, nes šie sprendimai daro poveikį visiems pasaulio gyventojams.  ICANN veikla šiuo metu reglamentuojama su JAV prekybos departamentu pasirašytu Bendrų projektų susitarimu, nustosiančiu galioti 2009 m. rugsėjo 30 d.  Europos Komisijos manymu, būsima interneto valdymo tvarka turėtų atitikti didžiulę visuotinio tinklo svarbą visoms šalims.  Už informacinę visuomenę ir žiniasklaidą atsakinga ES Komisijos narė Viviane Reding sakė:  „Skirtųjų vardų ir numerių interneto korporacija artėja prie istorinės akimirkos.  Ar ši organizacija taps visiškai nepriklausoma ir atskaitinga pasaulio interneto bendruomenei?  Europiečiai to tikisi, taigi siekiame, kad taip ir įvyktų.  Todėl kviečiu Jungtines Amerikos Valstijas bendradarbiauti su Europos Sąjunga.“  Atsižvelgdama į tai, kad dvišalis ICANN ir JAV vyriausybės bendrų projektų susitarimas netenka galios 2009 m. rugsėjį, Komisija šiandien pareiškė, kad iniciatyvą ir toliau turėtų rodyti privatusis sektorius, tačiau jis turėtų laikytis tarptautinėse diskusijose nustatytų aiškių gairių.  Pavyzdžiui, jei ICANN būtų paskirta prižiūrėti adaptuotųjų domenų vardų diegimą (dėl to svetainės domeno vardą „.com“ būtų galima pakeisti bet kuriuo kitu vardu), ji turėtų nustatyti aiškias gaires ir veiklą vykdyti viešai.  Be to, ES mano, kad būsima interneto valdymo tvarka turėtų derėti su pagrindiniais principais, pirmiausia žmogaus teisėmis ir saviraiškos laisve, taip pat būtinybe užtikrinti interneto stabilumą ir saugumą.  Šiandieniniame komunikate „Tolesni interneto valdymo etapai“ Komisija pasiūlė siekti, kad internetas būtų valdomas atviriau, skaidriau ir įtraukiant daugiau suinteresuotųjų šalių.  Pirmiausia siekiama atskaitomybės – vidinės (sprendimus priimančių institucijų ir pačios ICANN) ir išorinės (daugiašalės atskaitomybės visoms pasaulio šalims).  Vadinasi, tie, kuriems interneto valdymo įstaigų sprendimai daro poveikį, turėtų turėti galimybę pateikti apeliacinį skundą nepriklausomame teisme.  Komisija taip pat pasiūlė, kad privačios įstaigos tinklą valdytų remdamosi valdžios institucijų suderintais principais, tačiau į kasdienę veiklą valstybių valdžia nesikištų.  Nuo ICANN įsteigimo 1998 m. tik JAV vyriausybė oficialiai prižiūrėjo šios įstaigos politiką ir veiklą.  Bendrų projektų susitarimas greitai nustos galioti, ir Komisija mano, kad nuo tada ICANN turėtų būti atskaitinga ne vienos valstybės vyriausybei, o viso pasaulio interneto bendruomenei.  Tai ypač svarbu, nes didžioji būsimų interneto vartotojų dalis bus besivystančių šalių gyventojai.  Šiandien Komisija pareiškė, kad dėl šių klausimų, ypač dėl to, kaip padidinti interneto atsparumą nenumatytoms triktims arba sąmoningiems išpuoliams, ES turėtų pradėti diskusijas su tarptautiniais partneriais. Teikdama politikos pasiūlymus Komisija siekia palaikyti privačiojo sektoriaus iniciatyvą ir užtikrinti, kad internetas ir toliau būtų inovacijų, žodžio laisvės ir ekonominio vystymosi paskata. Pagrindiniai faktai  ES visada itin aktyviai dalyvavo tarptautinėse diskusijose dėl interneto valdymo.  ES dalyvavo ir 1998 m. įsteigiant ICANN.  Dėl daugelio svarbių visuomenės interesus atitinkančio interneto valdymo ir koordinavimo principų valstybių valdžios institucijos, privačiojo sektoriaus ir pilietinės visuomenės atstovai susitarė 2003–2005 m. vykusiame   Pasaulio aukščiausiojo lygio susitikime informacinės visuomenės klausimais   .  Kaip pagrindinį prioritetą ES pabrėžė būtinybę nuolat užtikrinti interneto saugumą ir stabilumą, taip pat palaikyti privačiojo sektoriaus iniciatyvą ir siekti, kad kuriant politikos pagrindus dalyvautų visos suinteresuotosios šalys.  Komisijos komunikatą „Tolesni interneto valdymo etapai“ galima rasti     http://ec.europa.eu/information_society/policy/internet_gov/index_en.htm   .   Kaip ES Komisijos narė Viviane Reding įsivaizduoja būsimą interneto valdymą, pasakojama vaizdo reportaže (žr.    IP/09/696   )    http://ec.europa.eu/commission_barroso/reding/video/text/message_20090504.pdf   .   Šiandien Europos Komisija taip pat paskelbė kito svarbaus interneto raidos aspekto – daiktų interneto – veiksmų planą.  Žr.    IP/09/952   . Annex  Growth of Internet users by regions of the world 1990-2008, in millions of users         Source: International Telecommunication Union
