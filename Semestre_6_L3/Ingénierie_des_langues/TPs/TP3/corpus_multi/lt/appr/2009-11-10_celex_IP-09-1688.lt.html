IP/09/1688 Briuselis, 2009 m. lapkričio 10 d. Už regioninę politiką atsakingo Komisijos nario Paweło Sameckio pranešimas apie Europos Audito Rūmų metinę ataskaitą  Šiandien paskelbta Europos Audito Rūmų 2008 m. finansinės atskaitomybės ataskaita rodo, kad pasiekėme gerų rezultatų ir einame teisinga kryptimi. Labai tuo džiaugiuosi.       Pranešimo transliaciją (tik anglų kalba) žiūrėkite paspaudę čia     Komisija deda daug pastangų, stengdamasi padėti nacionalinėms institucijoms mažinti klaidų Europos Sąjungos bendrai finansuojamuose projektuose skaičių. Mūsų bendros pastangos duoda vaisių, tačiau, žinoma, galime padaryti ir padarysime daugiau.  Mūsų taikomas požiūris yra griežtas, tačiau teisingas ir subalansuotas. Europos Komisija pernai pradėjo įgyvendinti 37 punktų veiksmų planą, kuriuo siekiama vidutiniu laikotarpiu sumažinti klaidų skaičių. Planas, kurį toliau įgyvendinome 2009 m., grindžiamas dvejopa strategija:     padėti nacionalinėms institucijoms prieš pateikiant mokėjimo paraiškas Komisijai atidžiau tikrinti, ar projekto išlaidos tinkamos finansuoti,  ir   greičiau imtis griežtesnių priemonių – stabdyti mokėjimus ar susigrąžinti lėšas, jei valstybės narės išlaidas tikrina nepakankamai atidžiai.    Bendrai atsakome už struktūrinių fondų ir Sanglaudos fondo valdymą, veiksmingos finansinės kontrolės valstybėse narėse užtikrinimą ir pagal klaidingas paraiškas sumokėtų lėšų susigrąžinimą.  Kitaip tariant, veiksmų planu siekiame apsaugoti ES mokesčių mokėtojų pinigus.  Šiais metais jau susigrąžinome 629 mln. EUR, kurie buvo sumokėti pagal klaidingas paraiškas.  Apskaičiavome, kad iki 2009 m. pabaigos susigrąžinsime dar pusę milijardo eurų.  Be to, 2008 m. atlikus finansinių klaidų ištaisymus susigrąžinta 1,5 mlrd. EUR.   Šios susigrąžintos lėšos, arba vadinamieji finansinių klaidų ištaisymai, rodo Komisijos pasiryžimą mažinti svarbių klaidų skaičių.   Šiandien paskelbtoje Europos Audito Rūmų metinėje ataskaitoje teigiama, kad maždaug 11 % valstybėms narėms pervestų ir sanglaudos politikos projektams skirtų lėšų paraiškos neturėjo būti pateiktos arba apmokėtos.   Toks klaidų skaičius yra per didelis.  Tačiau nereikia manyti, kad 11 % klaidingai pervestų lėšų reiškia, kad negalime atsiskaityti už 11 % ES sanglaudos biudžeto arba kad šios lėšos dingo.   Visais atvejais, kai dėl klaidų atliekami neteisingi mokėjimai, Komisija imasi veiksmų s usigrąžinti lėšas, kad ir kiek tai truktų.   Žinoma, visi norime, kad klaidų skaičius kuo greičiau mažėtų.  Esu įsitikinęs, kad jis sumažės, kai dabartinės priemonės bus visapusiškai įgyvendintos.   Tačiau klaidas reikia vertinti atsižvelgiant į konkrečias aplinkybes.  Svarbu visumos neišleisti iš akių.  Per ES sanglaudos politiką investuojamos lėšos daro teigiamą poveikį žmonių gyvenimui. Šį poveikį dar labiau išryškino ekonomikos ir finansų krizė.  Lėšos investuojamos ten, kur jų reikia labiausiai, – į realiąją ekonomiką.   Įgyvendinant ES sanglaudos politiką nuo 2000 m. sukurta apie 600 000 darbo vietų; investuojant į infrastruktūros modernizavimą, aplinkos gerinimą, mažąsias įmones ir žmonių įgūdžius, pertvarkoma regionų ir šalių ekonomika.  Nuo 2000 m. pagal sanglaudos politiką bendrai finansuota daugiau kaip 100 000 kilometrų naujų ar pertvarkytų kelių ir greitkelių, 4 000 kilometrų naujų geležinkelio bėgių, modernizuota 130 uostų ir per 30 oro uostų. Šios investicijos padeda didinti Europos konkurencingumą pasaulio rinkoje ir užtikrinti ilgalaikį tvarų augimą.  Nustatytos finansavimo taisyklės yra praktiškos ir proporcingos.  Jomis nustatoma tinkama geriausios įmanomos kontrolės ir geriausios ekonominės naudos užtikrinimo pusiausvyra.  Kai kurios mūsų patiriamos problemos kyla dėl klaidingai suprantamų arba taikomų taisyklių.  Todėl ir toliau pagrindinį dėmesį skiriame taisyklėms paprastinti ir biurokratijai mažinti.  Mūsų apskaičiavimu, nuo 2007 m. supaprastinę taisykles naudos gavėjų administracinę naštą sumažinome daugiau kaip 20 %.  Pavyzdžiui, neseniai pakeitę taisykles leidome naudoti vienodo dydžio mokėjimus bei vienkartines išmokas, ir šį paprastinimo darbą tęsime toliau.   Galiausiai, norėčiau atkreipti dėmesį į dažnai pasitaikantį klaidingą supratimą: žodis klaida nereiškia sukčiavimo .  Kalbėdami apie klaidas Audito Rūmų ir Komisijos auditoriai turi omenyje sąlygų ES finansavimui gauti nesilaikymą.   Sukčiavimas yra daug daugiau nei sąlygų nesilaikymas – tai tyčinė ar nusikalstama apgaulė.  Europos kovos su sukčiavimu tarnybos (OLAF) duomenimis, su įtariamu sukčiavimu susiję mokėjimai sudarė mažiau nei 0,2 % visų 2000–2008 m. Komisijos pagal sanglaudos politiką atliktų mokėjimų.  Kitaip tariant, gaunant 99,8 % lėšų iš ES biudžeto pagal sanglaudos politiką nebuvo sukčiaujama.  ES lėšos yra Jūsų pinigai ir galite būti tikri – Europos Komisija dės visas pastangas, kad kiekvienas euras būtų apsaugotas ir tinkamai panaudotas. Ačiū.
