IP/09/1667  Briuselis, 2009 m. lapkričio 3 d.  Bankininkystė.  Nuo lapkričio mėn. vartotojai galės lengviau keisti banko sąskaitos paslaugų teikėjus  Nuo 2009 m. lapkričio 1 d. Europos Sąjungos vartotojai savo valstybėje narėje galės lengviau perkelti savo sąskaitą iš vieno banko į kitą. Ši galimybė atsirado Europos bankininkystės sektoriaus komitetui (EBSK) pernai priėmus „Bendruosius bankų sąskaitų keitimo principus“  (   IP/08/1841   ) , kuriuos nacionalinės bankų asociacijos dabar įgyvendino valstybėse narėse. Nuo šiol vartotojams nusprendus perkelti savo einamąją sąskaitą į kitą banką, naujasis bankas padės tai padaryti ir teiks pagalbą visu perkėlimo laikotarpiu.   Už vidaus rinką ir paslaugas atsakingas Komisijos narys Charlie McCreevy sakė: „Džiaugiuosi, kad nacionalinės bankų asociacijos atsakingai ėmėsi įgyvendinti savanoriško reguliavimo susitarimą ir savo darbu užtikrino, kad Bendruosius principus būtų galima pradėti taikyti nuo lapkričio 1 d. Budriai stebėsime ir užtikrinsime, kad šie principai būtų veiksmingai taikomi praktiškai.“  Remiantis Europos bankininkystės sektoriaus komiteto Komisijai pateikta informacija, visos nacionalinės bankų asociacijos (išskyrus Rumunijos) ėmėsi šių savanoriško reguliavimo principų įgyvendinimo savo valstybėse narėse veiksmų. Portugalija ir Lenkija šiuos principus taikyti vėluos atitinkamai 1 ir 2 mėnesiais. Dauguma nacionalinių bankų asociacijų pranešė, kad už sąskaitų perkėlimą vartotojai apmokestinami nebus.  Bendruosiuose bankų sąskaitų keitimo principuose, kuriuos Europos bankų sektorius priėmė 2008 m. gruodžio mėn., numatyta, kad jei vartotojas norės pakeisti banką, naujasis bankas bus pagrindinis kontaktinis punktas ir teiks pagalbą vartotojui visu banko keitimo laikotarpiu. Jis bendraus su senuoju banku ir užtikrins, kad pasikartojantys kliento mokėjimai, kaip antai, tiesioginio debeto operacijos ir periodinio mokėjimo nurodymai, būtų perkelti sklandžiai ir greitai. Galiausiai bankas padės vartotojui uždaryti senąją sąskaitą ir perkelti likusią pinigų sumą į naująją.  Daugiau informacijos:   http://ec.europa.eu/internal_market/finservices-retail/mobility/baeg_en.htm
