IP/09/ 1576   Briuselis, 200 9 m. spalio 23 d.   Aplinka.  Komisija skelbia 2012 ir 2013 m. Europos žaliųjų sostinių paiešką  Pradėta Europos žaliosios sostinės titulą perimsiančių miestų paieška.  Prestižinis Europos žaliosios sostinės apdovanojimas skiriamas miestams, kuriuose labiau negu kituose tausojama ir puoselėjama aplinka.  Šiais metais 2010-ųjų Europos žaliosios sostinės vardas suteiktas Stokholmui, o 2011-ųjų – Hamburgui.  Šiuo metu aktyviai svarstoma, kurie miestai galėtų pretenduoti į šį titulą 2012 ir 2013 m.  Kasmečiu apdovanojimu siekiama, kad Europos miestai taptų patrauklesni ir sveikesni – kad juose gyventi būtų gera.  Už aplinką atsakingas Europos Komisijos narys Stavras Dimas sakė:  „Siekdama pagerinti miestiečių gyvenimo sąlygas vietos valdžia gali padaryti labai daug.  Europos žaliosios sostinės apdovanojimo tikslas – skatinti miestų valdžią spręsti aplinkos problemas ir gerinti miestiečių gyvenimo kokybę aplinkos klausimus sistemiškai įtraukiant į miestų planus.“  2012- ųjų ir 2013-ųjų Europos žaliųjų sostinių paieška   Dėl 2012 ir 2013  m. Europos žaliosios sostinės vardo gali varžytis visi ES miestai, kuriuose gyvena daugiau kaip 200 000 gyventojų.  Konkurse gali dalyvauti visos 27 ES valstybės narės, šalys kandidatės (Turkija, Buvusioji Jugoslavijos Respublika Makedonija ir Kroatija) ir Europos ekonominės erdvės šalys (Islandija, Norvegija ir Lichtenšteinas). Kandidatai bus vertinami pagal 11 aplinkosaugos kriterijų, aprėpiančių tokias sritis kaip vietos valdžios pastangos kovojant su pasauline klimato kaita, atliekų susidarymas ir tvarkymas, gamta ir biologinė įvairovė, transportas, oras ir vanduo.  Konkurse dalyvauti norintys miestai gali užpildyti internetinę paraiškos formą.  2012-ųjų ir 2013-ųjų Europos žaliosios sostinės paraiškų teikimo terminas – 2010 m. vasario 1 d.  Nugalėtojai bus paskelbti 2010 m. spalio mėn. Vertinimo komisiją sudaro Europos Komisijos, Europos aplinkos agentūros ir pagrindinių Europos ir tarptautinių aplinkosaugos organizacijų atstovai. Žalesni miestai  Keturi iš penkių Europos pil iečių gyvena miestuose, taigi miesto aplinkos būklė daro tiesioginę įtaką jų gyvenimo kokybei.  Europos žaliosios sostinės apdovanojimas – iniciatyva, kuria skatinama rūpintis aplinka ir siekiama tokias pastangas įvertinti, o Europos miestai raginami imtis tolesnių ryžtingų veiksmų ir dalytis gerąja patirtimi.  Apdovanojimas skiriamas miestui, kuriame ilgą laiką taikomi aukšti aplinkosaugos standartai, nuolat imamasi ryžtingų veiksmų ir siekiama toliau stiprinti aplinkosaugą ir skatinti darnų vystymąsi.  Taip siekiama, kad tituluotieji miestai įkvėptų kitus Europos miestus ir dalytųsi gerąja patirtimi.  Stokholmas ir Hamburgas pasirodė stipriausi iš visų miestų kandidatų, todėl šių metų vasarį jiems pirmiesiems skirtas Europos žaliosios sostinės apdovanojimas.  Švedijos sostinė Europos žalioji sostinė bus 2010, o Hamburgas – 2011 m.  Šių miestų pasirinktos priemonės, kuriomis siekiama pagerinti miestų aplinką, ir ryžtingi veiksmai, kurių imtasi oro taršos, transporto grūsčių ir šiltnamio efektą sukeliančių dujų išlakų problemoms spręsti, yra sektinas pavyzdys visai Europai. Pagrindiniai faktai  Europos žaliosios sostinės apdovanojimas – aplinkos apsauga besirūpinančių miestų iniciatyva.  Mintį teikti tokius apdovanojimus 2006 m. gegužės 15 d. Taline (Estija) vykusiame susitikime iškėlė buvęs Talino meras Jüri Ratas. Susitarimo memorandumą dėl tokio apdovanojimo teikimo pasirašė Estijos miestų asociacija ir 15 Europos miestų. Šią iniciatyvą remia daugiau kaip 40 miestų, iš jų 21 ES sostinė. Daugiau informacijos Plačiau apie Europos žaliosios sostinės apdovanojimą skaitykite    www.europeangreencapital.eu    Miestų aplinkai skirta Komisijos svetainė    http://ec.europa.eu/environment/urban/home_en.htm
