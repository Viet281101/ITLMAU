IP/09/1090  Briuselis, 2009  m. liepos 6 d.   Komisijos Pirmininkas J. M. Barroso Didžiojo aštuoneto aukščiausiojo lygio susitikime Italijoje (2009  m. liepos 8–10 d.).  Drauge siekti ilgalaikio pasaulinių problemų sprendimo  Komisijos Pirmininkas J. M. Barroso penktą kartą atstovaus Europos Komisijai Didžiojo aštuoneto (G8) aukščiausiojo lygio susitikime, kuriam šiemet pirmininkaus Italija ir kuris vyks Akviloje (Italija). G8 lyderiai svarstys visų pirma pasaulio ekonomikos, įskaitant prekybą, klimato kaitos ir energetikos, Afrikos vystymosi ir aprūpinimo maistu klausimus.  Kartu su ES Tarybai pirmininkaujančios Švedijos, keturių kitų G8 priklausančių Europos Sąjungos valstybių narių (Italijos, Jungtinės Karalystės, Prancūzijos ir Vokietijos), taip pat Jungtinių Valstijų, Rusijos, Kanados ir Japonijos lyderiais Komisijos Pirmininkas J. M. Barroso sieks susitarti dėl darnaus tarptautinio reagavimo į problemas, susijusias su ekonomikos ir finansų krize, prekyba, klimato kaita ir energetika, Afrikos vystymusi ir aprūpinimu maistu. Komisijos Pirmininkas J. M. Barroso teigė: „Šiemetinis G8 susitikimas vyksta ypač sudėtingu laikotarpiu. Europa ėmėsi iniciatyvos spręsti visiems svarbius klausimus, susijusius su finansų rinkų priežiūra, tvaria kovos su klimato kaita politika ir pasaulio prekyba. Aukščiausiojo lygio susitikimas – tai galimybė dar labiau sutvirtinti įsipareigojimus ir prisiimti naujų. Turime greitai reformuoti pasaulinę finansų sistemą, imtis ryžtingų kovos su klimato kaita veiksmų, patvirtinti įsipareigojimus skurdžiausiems pasaulio gyventojams ir jų laikytis“.  Klimato kaitos klausimu numatomos svarbios diskusijos tiek tarp G8 šalių, tiek ekonomiškai stipriausių šalių forumo susitikime. Komisijos Pirmininkas J. M. Barroso pabrėš mokslo vaidmenį ir tai, kaip svarbu, kad planetos temperatūra nepakiltų daugiau kaip 2°C, taip pat paragins dar kartą patvirtinti mūsų tikslą iki 2050 m. pasaulyje išmetamų teršalų sumažinti bent 50 %.  Be to, visos išsivysčiusios šalys turėtų būti pasirengusios per tą patį laikotarpį išmetamų teršalų sumažinti ne mažiau kaip 80 % ir įrodyti savo ryžtą siekti šio tikslo nustatydamos tvirtus laikotarpio vidurio teršalų mažinimo tikslus, kurių vienodai turėtų laikytis visos išsivysčiusios šalys. Tai turėtų paskatinti besiformuojančios ekonomikos šalis imtis veiksmų bendrai sumažinti išmetamų teršalų kiekį, palyginti su status quo padėtimi. Jis taip pat pabrėš perėjimo prie mažai anglies dioksido į aplinką išskiriančių technologijų ekonomikos teikiamas galimybes.  Kalbėdamas apie pasaulio ekonomiką, Komisijos Pirmininkas J. M. Barroso paragins Didžiojo aštuoneto nares ekonomikos krizės laikais griežtai atsispirti protekcionistų spaudimui prekybos ir su investicijomis susijusiems santykiams. Atsižvelgdamas į didelį socialinį dabartinės krizės poveikį jis paragins visas vyriausybes pirmiausia spręsti gyventojams rūpimas problemas ir parengti žmonėms ir darbo vietoms apsaugoti skirtas socialinės ir užimtumo politikos priemones, siekiant ekonomikos atsigavimo, ir sukurti naują, lygiateisišką pasaulinę ekonomikos sistemą. Jis taip pat primygtinai reikalaus, kad Akvilos susitikime būtų suteiktas naujas impulsas kuo greičiau susitarti dėl Dohos vystymosi darbotvarkės. Baigdamas Komisijos Pirmininkas J. M. Barroso atkreips dėmesį į nemažėjančios svarbos visuotinio aprūpinimo maistu klausimą – šioje srityje Komisija po praėjusio G8 susitikimo priėmė ir pradėjo įgyvendinti 1 mlrd. EUR vertės Maisto priemonę. Jis palankiai vertina atnaujintą kitų G8 partnerių dėmesį šiai neatidėliotinai problemai. Šių metų G8 aukščiausiojo lygio susitikimas rodo, kad G8 šalių vadovai yra tvirtai pasiryžę plėtoti dialogą su pasaulio partneriais, padaryti jį neatsiejama ir svarbia susitikimo dalimi ir susieti su kitais vykstančiais procesais, visų pirma JT derybomis klimato kaitos klausimais ir G20 šalių susitikimu. Daugiau informacijos rasite:    MEMO/09/317    Didžiojo aštuoneto aukščiausiojo lygio susitikimo interneto svetainės adresas    http://www.g8italia2009.it/G8/G8-G8_Layout_locale-1199882116809_Home.htm    ES Komisijos Pirmininko J. M. Barroso interneto svetainės adresas    http://ec.europa.eu/commission_barroso/president/index_en.htm    Interneto svetainė „Europa“    http://europa.eu/index_lt.htm
