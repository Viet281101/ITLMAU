IP/09/1563   Briuselis, 2009 m. spalio 2 2 d.  Europos Komisija pradeda svarstyti kūrinių platinimo internete skaitmeninės bendrosios rinkos klausimus  Šiandien Europos Komisija paskelbė dokumentą, kuriame svarstomas kūrinių, pavyzdžiui, knygų, muzikos, filmų ar vaizdo žaidimų, platinimo internete Europos skaitmeninės bendrosios rinkos sukūrimo klausimas.  Komisijos atliktų tyrimų duomenimis, jei sektoriaus atstovai ir valdžios institucijos imtųsi aiškių ir vartotojams priimtinų priemonių ir būtų sukurta išties vientisa kūrinių platinimo internete bendroji rinka, šio sektoriaus pajamos iš mažmeninės prekybos padidėtų keturis kartus (žr.  IP/07/95  ). Skaitmeniniu formatu prieinamas turinys Europai suteikia didelių galimybių, tačiau kyla ir keletas su juo susijusių sunkumų. Visų pirma reguliavimo ir teritorinės kliūtys vis dar trukdo skaitmeniniu būdu platinti kultūros produktus ir paslaugas ir gali varžyti kūrybiškumą ir naujovių diegimą. Be to, kurti ekonomiškai perspektyvią bendrąją skaitmeninio turinio rinką gali trukdyti tai, kad labai daug kūrinių atsisiunčiama neteisėtai, todėl reikia gerokai intensyviau palaikyti teisėtus tarpvalstybinius pasiūlymus. Atsižvelgiant į šias aplinkybes, Komisijos narių V. Reding ir Ch. McCreevy tarnybų bendrai parengtame svarstymo dokumente nurodyti sunkumai, kurių kyla trims suinteresuotųjų šalių grupėms: teisių turėtojams, vartotojams ir komerciniams naudotojams, ir visos suinteresuotosios šalys paragintos dalyvauti išsamiose diskusijose apie galimus Europos masto sprendimus. Pastabas galima siųsti iki 2010 m. sausio 5 d.  „Autorių teisės ir internetas – tai du galingi veiksniai, skatinantys kūrybiškumą ir naujovių diegimą, iš kurio naudos gauna visi europiečiai. Šie veiksniai turėtų būti sujungti siekiant sukurti naują konkurencingą ir klestinčią skaitmeninę bendrąją rinką. Tokią skaitmeninę bendrąją rinką galima sukurti tik jei ją kuriant dalyvaus turinio kūrėjai, o skaitmenines technologijas puikiai išmanantys vartotojai domėsis ir išradingai naudosis naujovėmis, – sakė už informacinę visuomenę ir žiniasklaidą atsakinga ES Komisijos narė Viviane Reding. – Vienas iš pagrindinių mano artimiausių kelerių metų prioritetų – bendradarbiaujant su kitais Komisijos nariais parengti nesudėtingą ir lengvai taikomą teisinę sistemą, kad skaitmeniniu turiniu būtų galima naudotis visose ES valstybėse ir kartu būtų užtikrinta patikima autorių teisių apsauga ir teisingas atlygis kūrėjams.“  „Intelektinės ir pramoninės nuosavybės – autorių teisių, patentų, prekės ženklų ar projektų – apsauga yra itin svarbi žiniomis grindžiamoje ekonomikoje ir būtina siekiant didinti Europos konkurencingumą. Šią sritį reikia pertvarkyti pirmiausia – būtina remtis ne vien teisės sąvokomis, bet ir ekonomiškai pagrįstais sprendimais, ir daugiausia dėmesio skirti sprendimams, kuriais skatinama diegti naujoves ir investuoti į kasdien naudojamus dalykus", – sakė už vidaus rinką atsakingas ES Komisijos narys Charlie McCreevy.  Šiandien Europos Komisija paskelbė dokumentą, kuriame svarstomi Europos skaitmeninės bendrosios rinkos klausimai, ir pradėjo viešąsias konsultacijas , per kurias raginama teikti naujas idėjas, kaip suaktyvinti kūrinių platinimo internete rinką.  Dokumente pabrėžiama, kad autorių teisės svarbios kaip su Europos kultūros paveldu susijusios kūrybinės veiklos pagrindas.  Komisija pareiškė, kad siekiant sukurti tikrą kūrinių platinimo internete bendrąją rinką reikia nustatyti vartotojams priimtinas ir konkurencijai skatinti tinkamas konkrečias taisykles.  Tuo tikslu ji nustatė tris sritis, kuriose reikia imtis teisėkūros veiksmų siekiant:   užtikrinti, kad už kūrybiškumą būtų atlyginama, o kūrėjai, teisių turėtojai ir Europos kultūros įvairovė skaitmeninėje erdvėje klestėtų;   suteikti vartotojams galimybę skaitmeniniais tinklais bet kur ir bet kada už aiškiai nurodytą kainą teisėtai naudotis įvairiu turiniu;   sudaryti vienodas sąlygas taikyti naujus verslo modelius ir naujoviškus kūrinių platinimo ES sprendimus.    Europos kultūros ir kūrybinio sektoriaus (tai yra leidiniai, pavyzdžiui, knygos, laikraščiai ir žurnalai, taip pat muzikos kūriniai ir garso įrašai, filmai, užsakomosios vaizdo paslaugos ir vaizdo žaidimai), kuriame dirba daugiau kaip 3 % ES darbuotojų, metinė apyvarta yra daugiau kaip 650 mlrd. EUR – tai sudaro 2,6 % ES BVP. Todėl Europos politikos kūrėjai privalo užtikrinti autorių teisių apsaugą, ypač atsižvelgiant į ekonominės aplinkos ir technologijų raidą.  Atsižvelgdama į vykstančias diskusijas dėl Europos skaitmeninės darbotvarkės prioritetų ir prisidėdama prie panašių nacionalinio lygmens svarstymų, Komisija siekia, kad svarstymuose daugiausia dėmesio būtų skiriama praktiniams sprendimams, kaip paskatinti taikyti naujus verslo modelius ir palaikyti sektoriaus iniciatyvas bei naujoviškus sprendimus, taip pat atsižvelgiama į tai, kad gali prireikti suderinti, atnaujinti ar persvarstyti taikomas ES bendrosios rinkos taisykles. Pagrindiniai faktai  Liepos 9 d. pasakytoje kalboje Komisijos narė V. Reding išdėstė plataus užmojo Europos skaitmeninės darbotvarkės idėją (   SPEECH/09/336   ). Šioje darbotvarkėje bus atsižvelgta į šiandien paskelbtame svarstymo dokumente apibendrintus dviejų viešųjų konsultacijų ( žr.    IP/06/1071    ir    IP/08/5   ), Komisijos sukurtos Turinio platinimo internete platformos veiklos (galutinė ataskaita     http://ec.europa.eu/avpolicy/docs/other_actions/col_platform_report.pdf   ) ir susijusių Komisijos iniciatyvų (žr. Interneto prekybos apskritojo stalo ataskaitą dėl internetinės mažmeninės prekybos galimybių ir kliūčių,   IP/08/1338    ir     http://ec.europa.eu/competition/sectors/media/online_commerce.html   , ir 2009 m. spalio 19 d. paskelbtą apskritojo stalo diskusijų dalyvių bendrą pareiškimą dėl bendrųjų muzikos kūrinių platinimo internete principų,   IP/09/1548   ) rezultatus. Komisijos tarnybų parengtą svarstymo dokumentą „Kūrinių platinimas Europos skaitmeninėje bendrojoje rinkoje – ateities uždaviniai“ galima rasti    http://ec.europa.eu/avpolicy/other_actions/content_online/index_en.htm   .
