IP/09/1803 Briuselis, 2009 m. lapkričio 23 d. Krizės poveikis Europos darbo rinkoms labai stiprus, vis dėlto jos atsparesnės, nei manyta  Kaip teigiama šiandien paskelbtoje 2009 m. ataskaitoje „Užimtumas Europoje“, dabartinė krizė labai stipriai veikia ES darbo rinką ir silpnina nuo 2000 m. pasiektą užimtumo augimą.  Mažėjant užimtumui stipriausią smūgį patyrė vyrai, jaunimas, žemos kvalifikacijos ir terminuotas sutartis sudarę darbuotojai.  Nuo krizės pradžios ES buvo panaikinta daugiau nei 4 milijonai darbo vietų. Vis dėlto neigiamas poveikis buvo šiek tiek sušvelnintas mažinant darbo valandų skaičių arba imantis kitų būdų. Nors šios trumpalaikės priemonės yra reikšmingos, jų nepakanka krizei įveikti. Vykdant užimtumo politiką didžiausias dėmesys turi būti skiriamas perėjimui prie anglies dioksido kiekio mažinimu grindžiamos ekonomikos.  Už užimtumo, socialinių reikalų ir lygių galimybių politiką atsakingas ES Komisijos narys Vladimíras Špidla sakė: „Ši ataskaita rodo, kaip svarbu trumpalaikį atsaką į krizę suderinti su ilgalaikėmis struktūrinėmis reformomis. Esant ekonomikos nuosmukiui, siekiant gerai pasirengti būsimiems uždaviniams, ypač perėjimui prie anglies dioksido kiekio mažinimu grindžiamos ekonomikos, šios reformos ES ekonomikai ir darbo rinkai yra labai svarbios.“  Atsižvelgiant į šį uždavinį, 21-oje metinėje ataskaitoje „Užimtumas Europoje“ daugiau dėmesio skiriama dviem svarbiausiems būsimos ES darbo rinkos politikos klausimams – įsidarbinimui, išėjimui iš darbo, darbo pakeitimui ir klimato kaitos poveikiui darbo rinkai. ES darbo rinka yra dinamiškesnė, nei dažnai manoma, tačiau ilgalaikis nedarbas lieka didelė problema  Pastaraisiais metais Europos darbo rinkos pasirodė esančios labai dinamiškos – kasmet apie 22 % Europos darbuotojų keitė savo darbus. Toks dinamiškumas pastebimas ne tik šalyse, paprastai laikomose lanksčiomis, pvz., JK arba Danijoje, tai matyti visose ES šalyse, nors procentas svyruoja nuo 14 % darbą pakeitusių darbuotojų Graikijoje ir 16 % Švedijoje iki daugiau nei 25 % JK, Suomijoje, Ispanijoje ir Danijoje. Tai yra stabilesnio augimo, prasidėjusio dešimtojo dešimtmečio pabaigoje, dalis, kai ES buvo pereinama nuo neveiklumo ir nedarbo prie užimtumo, taip mūsų darbo rinkoms sukuriant struktūrinio pagerėjimo pagrindą.  Vis dėlto ši teigiam a tendencija ne visiems darbuotojams buvo vienodai naudinga. Nors nuo dešimtojo dešimtmečio ilgalaikis nedarbas mažėjo, ši problema vis dar kelia grėsmę. Pastaraisiais metais beveik 45 % atvejų nedarbo laikotarpis ES buvo ilgesnis nei vieneri metai, JAV tokių atvejų buvo tik apie 10 %. Prasidėjus krizei ši problema tapo dar aktualesnė. Politikos sritys, kuriomis siekiama remti darbuotojų perėjimą prie užimtumo laikantis darbo rinkos lankstumo ir užimtumo garantijų pusiausvyros, yra itin svarbios mažinant ilgalaikį nedarbą ir išsaugant įdarbinimo galimybę. Dėl anglies dioksido kiekio mažinimu grindžiamos politikos iš esmės pasikeis ES užimtumo struktūros  ES perėjimas prie konkurencingos anglies dioksido kiekio mažinimu grindžiamos ekonomikos suteiks darbo rinkai svarbių naujų perspektyvų. Vis dėlto naujų darbo vietų nebus sukurta labai daug – kuriant naujas ekologiškas darbo vietas ir ekologinant esamas bus dar prarasta darbo vietų, nes dėl būtinų struktūrinių pokyčių darbuotojai bus perskirstyti ekonomikos sektoriuose ir atsižvelgiant į turimus įgūdžius.  Todėl būsima įgūdžių paklausa labai priklausys nuo klimato kaitos ir atitinkamų politikos priemonių. Perėjimas prie anglies dioksido kiekio mažinimu grindžiamos ekonomikos bent jau iš pradžių bus palankus aukštos kvalifikacijos darbuotojams. Vis dėlto, rinkoje diegiant naujas technologijas, žemesnės kvalifikacijos darbuotojai, jei būtų tinkamai parengti, taip pat galėtų užimti naujas darbo vietas. Taigi, siekiant palengvinti perėjimą prie naujų darbų ir apriboti įgūdžių trūkumą, daugiausia dėmesio skiriama įgūdžiams ir atitinkamam socialiniam dialogui – to labiausiai reikia siekiant sėkmingai pereiti prie anglies dioksido kiekio mažinimu grindžiamos ekonomikos.  Ataskaita „Užimtumas Europoje“ yra Bendrosios užimtumo ataskaitos, kurios pasiūlymą Komisija pateiks gruodžio 9 d., analitinis pagrindas. Bendrojoje užimtumo ataskaitoje pateikiama užimtumo analizė ir duomenys apie ES ekonomikos augimo ir darbo vietų kūrimo strategijos įgyvendinimą.   MEMO/09/514   2009 m. ataskaita „Užimtumas Europoje“    http://ec.europa.eu/social/main.jsp?catId=119&amp;langId=en    Užsisakykite el. paštu siunčiamą nemokamą Europos Komisijos informacinį biuletenį apie užimtumą, socialinius reikalus ir lygias galimybes   http://ec.europa.eu/social/e-newsletter
