IP/09/ 1800  Briuselis, 2009 m. lapkričio 20 d.  Telekomunikacijos.  Europos Komisija džiaugiasi, kad ES ministrai pritarė išsamiai reformai, kuria siekiama sukurti konkurencingą bendrąją telekomunikacijų rinką  Šiandien ES Ministrų Taryba vienbalsiai patvirtino ES telekomunikacijų reformos priemonių paketą, kurį 2007 m. pasiūlė Europos Komisija.  Šiandieninis Tarybos sprendimas grindžiamas politiniu susitarimu dėl priemonių paketo, pasiektu lapkričio 5 d. vykusiame Europos Parlamento ir Tarybos susitikime, kuriame padaryta didelė pažanga (   MEMO/09/491   ).  Priėmus naująsias taisykles, į sparčiuosius šviesolaidžio ir belaidžius tinklus investuojančioms bendrovėms bus sudarytos palankesnės sąlygos, todėl padidės konkurencija ir bus daugiau investuojama į Europos telekomunikacijų rinką.  Taip pat bus sudarytos sąlygos radijo bangomis teikti naujas judriojo ryšio paslaugas.  Kitą savaitę Strasbūro plenarinėje sesijoje Europos Parlamentas balsuos dėl šio telekomunikacijų reguliavimo priemonių paketo oficialaus patvirtinimo.  Pakeistos telekomunikacijų taisyklės taps ES teisės aktu, kai 2009 m. gruodį bus paskelbtos ES oficialiajame leidinyje.  „Šiandien Ministrų Tarybai priėmus telekomunikacijų reguliavimo priemonių paketą, neabejotinai bus paskatinta konkurencija ir investicijos į naujus spartesnius telekomunikacijų tinklus ir paslaugas ir sustiprinta bendroji rinka.  Europos Komisija dvejus metus siekė, kad būtų imtasi šios reformos, todėl džiaugiuosi, kad sekdami pirmininkaujančios Švedijos pavyzdžiu ministrai palaikė daugelį mūsų europinio masto užmojų , – sakė už telekomunikacijas atsakinga ES Komisijos narė Viviane Reding.  – Taryba telekomunikacijų sektoriaus reformai pritarė pačiu laiku.  Ekonomikos ir finansų krizės sąlygomis, kai ES BVP šiais metais greičiausiai sumažės 4 %, reformos poveikis makroekonomikai bus itin teigiamas.  Naujosios ES telekomunikacijų taisyklės iš tikrųjų padės siekti stipresnės, konkurencingesnės ir vartotojams patogesnės bendrosios telekomunikacijų rinkos ir užtikrinti, kad visoje Europoje būtų diegiami spartesni šviesolaidžio ir judriojo ryšio tinklai.  Be to, šiomis taisyklėmis ir naujiems, ir rinkoje įsitvirtinusiems telekomunikacijų operatoriams bus garantuotas teisinis tikrumas ir užtikrinta, kad visose valstybėse narėse sprendimai būtų priimami nuosekliai.“  Informacija apie 12 svarbiausių naujojo ES telekomunikacijų reguliavimo priemonių paketo pakeitimų pateikta   MEMO/09/513   . Tolesni veiksmai:   galutinis balsavimas dėl reformos priemonių paketo plenarinėje Europos Parlamento sesijoje per trečiąjį svarstymą (numatytas 2009 m. lapkričio 24 d.);    viso telekomunikacijų reformos priemonių paketo įsigaliojimas po to, kai jis bus paskelbtas ES oficialiajame leidinyje (2009 m. gruodį);   Europos telekomunikacijų reguliavimo institucijų tarnybos įkūrimas (2010 m. pavasarį);   telekomunikacijų reformos priemonių paketo perkėlimas į 27 valstybių narių nacionalinę teisę (iki 2011 m. birželio).   Daugiau informacijos Preliminarus suderinto reformos priemonių paketo tekstas   http://ec.europa.eu/information_society/policy/ecomm/tomorrow/index_en.htm  .     MEMO/09/513
