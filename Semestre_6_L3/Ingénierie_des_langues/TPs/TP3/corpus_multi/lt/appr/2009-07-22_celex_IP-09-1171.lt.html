IP/09/1771  Briuselis, 2009 m. liepos 22 d.  Komisija imasi aktyviau kovoti su Alzheimerio ir kitomis degeneracinėmis nervų ligomis   Šiandien Europos Komisija priėmė konkrečius su Alzheimerio liga, įvairiomis demencijos (įgytos silpnaprotystės) formomis ir kitomis degeneracinėmis nervų ligomis susijusius pasiūlymus.  Norint užtikrinti veiksmingą šių ligų prevenciją, diagnozavimą, gydymą ir ligonių priežiūrą, šias visai Europai aktualias sveikatos priežiūros ir socialines problemas reikia spręsti koordinuotai.  Be to, Europos šalys raginamos sutelkti išteklius ir geriau koordinuoti degeneracinių nervų ligų, visų pirma Alzheimerio ligos, mokslinius tyrimus – pirmą kartą drauge planuoti investicijas į mokslinius tyrimus užuot tai darius atskirai.  Šiuo metu Europoje Alzheimerio liga ir susijusiais sutrikimais serga daugiau kaip septyni milijonai žmonių. Manoma, kad per ateinančius 20 metų šis skaičius padvigubės. Todėl planuoti, investuoti ir bendradarbiauti šioje srityje būtina jau dabar, kad pajėgtume valdyti šių ligų socialines sąnaudas, o milijonams ligonių ir jų šeimoms suteiktume vilties ir galimybę gyventi oriai ir sveikiau. Šiandien priimti sprendimai yra svarbus įvykis tiek Komisijos vykdomoje kampanijoje „Europa pacientams“, tiek taikant naują bendro mokslinių tyrimų srities programavimo metodą.   Už sveikatos apsaugą atsakinga Europos Komisijos narė Androulla Vassiliou sakė:     „Tai, kad demencija pasiglemžia protinius gebėjimus, nėra tik įprastas senėjimo procesas. Europos visuomenei senstant turime drauge siekti geriau suprasti šias ligas ir užtikrinti jų prevenciją. Dalydamiesi demencija sergančių ligonių priežiūros, jų teisių apsaugos ir orumo užtikrinimo gerąja patirtimi turime išreikšti savo solidarumą su jais.“   Už mokslą ir mokslinius tyrimus atsakingas Europos Komisijos narys Janezas Potočnikas sakė: „ Norime paskatinti labiau naudotis mokslinių tyrimų teikiamomis galimybėmis sprendžiant tokias visuomenės problemas kaip Alzheimerio liga ir susiję sutrikimai . Komisija jau ne kartą yra rėmusi Europos mokslinių tyrimų projektus, kuriuose dalyvavo geriausi šios srities mokslininkai. Tačiau jei dabar valstybės narės pradėtų koordinuoti pagal bendrą darbotvarkę parengtas nacionalines programas, šioje srityje būtų gerokai pasistūmėta į priekį. Šiandien siūlydami rekomendaciją dėl mokslinių tyrimų bendro programavimo raginame valstybes nares laikytis pragmatinio požiūrio ir sutelkti savo išteklius bei investicijas į mokslinius tyrimus, kad jais būtų galima geriau pasinaudoti tiriant Alzheimerio ir kitas degeneracines nervų liga. Tai gera proga Europos mokslininkams ir vienos iš šiuolaikinės visuomenės problemų sprendimas.“ Didėjanti socialinė ir ekonominė našta Kadangi gyvenimo trukmė ilgėja ir vienam dirbančiam asmeniui tenka vis didesnė į pensiją išėjusių gyventojų dalis, didėja degeneracinių nervų ligų socialinė ir ekonominė našta. Apskaičiuota, kad 2005 m. tiesioginė ir neformalioji sergančių Alzheimerio liga ir kitomis demencijos formomis asmenų priežiūra 27 ES valstybėse narėse kainavo 130 mlrd. EUR (21 000 EUR vienam pacientui). 56 % šios sumos sudarė neformaliosios priežiūros išlaidos. Labiausiai Europos Sąjungoje paplitusios demencijos formos – Alzheimerio liga (apie 70 % atvejų) ir kraujagyslių demencija (mažiau kaip 30 % atvejų). Keturios pagrindinės Komisijos siūlomos veiklos kryptys Šia europine iniciatyva siekiama dėl Alzheimerio ir kitų demencijos formų kylančias pagrindines problemas spręsti daugiausia dėmesio skiriant šioms keturioms pagrindinėms veiklos sritims:   ankstyvas demencijos diagnozavimas ir visų pirma jos rizikos mažinimas;   ES šalių mokslinių tyrimų koordinavimo gerinimas;    gerosios patirties mainai;    forumo, skirto keistis informacija apie pacientų teises, autonomiją ir orumą, kūrimas.    Pirmoji bendro programavimo i niciatyva, skirta Alzheimerio ir kitų degeneracinių nervų ligų moksliniams tyrimams koordinuoti  ES šalys nusprendė, kad Alzheimerio liga ir susiję sutrikimai – tai sritis, kurioje bus pirmą kartą išbandytas bendras mokslinių tyrimų programavimas.  Bendras programavimas skirtas ES šalims, norinčioms drauge kurti bendrą strateginių mokslinių tyrimų darbotvarkę. Dalyvauti šiame procese jos gali kintamos geometrijos principu. Norą sutelkti išteklius ir drauge vykdyti mokslinius tyrimus srityje, kurioje bendros pastangos duotų daug geresnių rezultatų negu dabar paskirose šalyse vykdomi fragmentiški moksliniai tyrimai, išreiškė 20 Europos šalių. Šios bandomosios bendro programavimo iniciatyvos pavyzdžiu ateityje turėtų būti organizuojamos kitos bendro programavimo iniciatyvos. Pagrindiniai faktai  Alzheimerio liga ir kitos demencijos formos priskiriamos degeneracinėms nervų ligoms. Europos mastu 1996 m. ir 1998 m. Europos Parlamento priimtose rezoliucijose ir Komisijos 2007 m. ES sveikatos strategijoje „Kartu sveikatos labui“ pripažįstama, kad, senstant visuomenei, kyla poreikis geriau suprasti degeneracines nervų ligas, pavyzdžiui, tokias kaip Alzheimerio liga. 2008 m. Taryba paragino Komisiją parengti veiksmų planą, kaip kovoti su degeneracinėmis nervų ligomis, visų pirma su Alzheimerio liga. Komisija finansuoja Alzheimerio ir kitų degeneracinių nervų ligų mokslinius tyrimus pagal 7-ąją bendrąją mokslinių tyrimų programą. Daugiau informacijos Komisijos pranešimas apie Europos iniciatyvą, skirtą Alzheimerio ligai ir kitoms demencijos formoms    http://ec.europa.eu/health/ph_information/dissemination/diseases/alzheimer_en.htm    ES sveikatos strategija – Kartu sveikatos labui    http://ec.europa.eu/health/ph_overview/strategy/health_strategy_en.htm    Europos pacientų interneto svetainė    http://ec.europa.eu/health-eu/europe_for_patients/index_en.htm    Informacinis leidinys apie demenciją „Dementia Yearbook 2008“    http://ec.europa.eu/health/ph_information/reporting/docs/2008_dementiayearbook_en.pdf    ES finansuojami smegenų mokslinių tyrimų projektai   ftp://ftp.cordis.europa.eu/pub/fp7/docs/brain-research-eu-funding_en.pdf      MEMO/09/     346   Komisijos pasiūlymas dėl Tarybos rekomendacijos dėl bandomosios bendrojo programavimo iniciatyvos, skirtos kovoti su degeneracinėmis nervų ligomis, visų pirma su Alzheimerio liga    http://ec.europa.eu/research/press/2009/pdf/com_2009_0379_en.pdf       MEMO/09/     347   ES finansuojamų degeneracinių nervų ligų mokslinių tyrimų projektų pavyzdžiai   MEMO/09/345       Questions and answers on Alzheimer's disease and other dementias
