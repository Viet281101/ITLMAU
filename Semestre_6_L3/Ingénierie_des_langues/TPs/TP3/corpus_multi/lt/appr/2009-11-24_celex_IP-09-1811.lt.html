IP/09/1811      2009  m. lapkričio 24 d., Briuselis   Trečiasis civilinės saugos forumas. Europos atsparumo nelaimėms didinimas  Rytoj Briuselyje už aplinką atsakingas Europos Sąjungos Komisijos narys Stavras Dimas atidarys Trečiąjį civilinės saugos forumą.  Daugiau kaip 500 civilinės saugos specialistų susirinks į dviejų dienų konferenciją, kurioje bus diskutuojama, kaip ES šalys gali tapti atsparesnės nelaimėms.  Tikėtina, kad dėl klimato kaitos gaivalinės nelaimės bus dažnesnės, o jų poveikis didesnis. Europa turi būti pasirengusi tokioms nelaimėms, taip pat tokiems iššūkiams kaip terorizmo grėsmė, išpuoliai, kuriuose naudojamos cheminės medžiagos, kiti išpuoliai. Konferencijoje „Atsparesnės visuomenės kūrimas“ bus diskutuojama apie būsimus Europos civilinės saugos sunkumus, technologijų naujoves ir apie tai, kaip žmones įtraukti į pasirengimo nelaimėms procesą.  Už aplinką atsakingas Europos Komisijos narys Stavras Dimas sakė: „Europa pasirengusi daryti viską, kad sustiprintų savo atsparumą nelaimėms ir sumažintų didelį žmonių aukų skaičių. Kiekvienais metais tūkstančiai žmonių netenka gyvybės, o dar didesniam skaičiui ilgam sutrikdomas kasdienis gyvenimas. Vien praėjusiais metais apie 20 mln. pasaulio žmonių buvo priversti palikti savo namus dėl gaivalinių nelaimių. Finansinės išlaidos taip pat didelės – kasmet nelaimės Europai kainuoja apie 15 mlrd. EUR. Forume bus sudarytos sąlygos aptarti sunkumus, su kuriais susiduriame, jis padės sustiprinti mūsų atsparumą nelaimėms ir padidinti reagavimo į jas pajėgumą.“ Civilinės saugos forumas  Trečiajame civilinės saugos forume daugiausia dėmesio bus skiriama atsparumui ir Europos prevencijos ir reagavimo į nelaimes priemonių stiprinimo būdams, siekiant veiksmingiau likviduoti nelaimių padarinius. Atsparumas nelaimėms – tai ne tik gebėjimas pašalinti didelės nelaimės padarinius, bet ir gebėjimo atsilaikyti prieš nelaimę planavimas.  Forumas suburs daugiau kaip 500 dalyvių, kurie diskutuos apie būsimus sunkumus Europos civilinės saugos srityje. Bus surengta trejetas diskusijų, kuriose dalyvaus aukšto lygio pranešėjai – politikai, verslo ir mokslo atstovai, – bus galima atvirai keistis idėjomis apie tai, kada ir kaip pasirengti nelaimėms, bus diskutuojama apie tai, kaip piliečiai suvokia riziką ir savarankiškumą, taip pat apie tai, kokio pobūdžio nelaimių valdymo strategijos turėtų būti laikomasi Europoje.  Be kitų, pranešimus skaitys už aplinką atsakingas Europos Sąjungos Komisijos narys Stavras Dimas, generalinio sekretoriaus pavaduotoja JT tarptautinei nelaimių mažinimo strategijai Margareta Wahlström ir Švedijos gynybos ministerijos valstybės sekretorius Håkanas Jevrellas.  Konferencijos metu taip pat veiks paroda, kurioje bus pristatyti tarptautiniai partneriai, mokymo organizacijos ir naujoviškos technologijos. Parodoje, be kita ko, bus eksponuojama žemės drebėjimo imitavimo platforma, ji yra parodos dalis, skirta šiemet Italijos miestą Akilą ištikusiai nelaimei. Komisija ir civilinė sauga Komisija remia nelaimių prevencijos veiklą nacionaliniu, regioniniu bei vietos lygmenimis ir ją papildo. Be to, ji administruoja Stebėsenos ir informavimo centrą, koordinuojantį veiklą, susijusią su Bendrijos civilinės saugos mechanizmo taikymu reaguojant į susidariusias aplinkybes.  ES Bendrijos mechanizmas palengvina bendradarbiavimą reaguojant į nelaimes. Bendrijos mechanizmo veikloje dalyvauja 31 šalis (27 ES valstybės narės, Kroatija, Islandija, Lichtenšteinas ir Norvegija). Taikydamos mechanizmą jos sutelkia išteklius, kuriais gali naudotis nuo nelaimių nukentėjusios šalys. Bet kuri pasaulio šalis gali paprašyti Europos Sąjungos pagalbos.  Nuo mechanizmo sukūrimo 2001  m. ES teikė pagalbą įvairiose pasaulio vietose įvykus nelaimėms, įskaitant 2005 m. uraganą „Katrina“ Jungtinėse Amerikos Valstijose, 2008 m. žemės drebėjimą Kinijoje ir praėjusios vasaros miškų gaisrus pietų Europoje. Stebėsenos ir informavimo mechanizmas kasmet taikomas daugiau kaip 20 ekstremalių situacijų.   Europos Komisija siekia padidinti ES reagavimo į nelaimes pajėgumą.  Šią vasarą ji išbandė ES turimas priemones.  S iekiant padėti valstybėms narėms gesinti miškų gaisrus  buvo sudarytos sąlygos liepos–rugsėjo mėn. naudotis dviem ugniagesių lėktuvais.  Komisija iš šio bandomojo projekto pasisems patirties.  Be to, pradedama veikla, susijusi su keliomis prevencijos iniciatyvomis, kuriomis siekiama suformuoti ES požiūrį į gaivalinių ir žmogaus sukeltų nelaimių prevenciją.  Ši veikla apima rizikos vertinimo ir rizikos zonų žemėlapių sudarymo gairių rengimą, didelės rizikos atvejų, su kuriais ES gali susidurti įvairiuose sektoriuose, apžvalgą ir Europos nelaimių prevencijos tinklo sukūrimą. Pastaba redaktoriams  Trečiasis civilinės saugos forumas „Atsparesnės visuomenės kūrimas“ vyks 2009 m. lapkričio 25–26 d. Europos Komisijos Charlemagne’o rūmuose, 170 Rue de la Loi, Briuselyje.  Daugiau informacijos apie forumą rasite svetainėje   www.civilprotectionforum.eu   .  Daugiau informacijos apie civilinės saugos mechanizmą rasite svetainėje   http://ec.europa.eu/environment/civil/   .
