IP/09/1138 Briuselis, 2009 m. liepos 15 d. Komisija siūlo įvesti bevizį kelionių režimą Vakarų Balkanų šalių piliečiams  Šiandien priėmusi pasiūlymą Buvusiosios Jugoslavijos Respublikos Makedonijos, Juodkalnijos ir Serbijos piliečiams suteikti teisę keliauti be vizų, Europos Komisija patvirtino ilgalaikį įsipareigojimą įvesti bevizį kelionių režimą Vakarų Balkanų šalių piliečiams.  Šiandien priimtu pasiūlymu šių trijų šalių piliečiams suteikiama teisė keliauti į Šengeno šalis   1   su naujaisiais biometriniais pasais.  Komisijos pasiūlymą, pasitarusi su Europos Parlamentu, turi patvirtinti Taryba.  Komisija tebėra įsipareigojusi liberalizuoti vizų režimą Albanijos ir Bosnijos ir Hercegovinos piliečiams.  Tačiau šios šalys dar neįvykdė sąlygų, kad būtų įtrauktos į šiandienos pasiūlymą.  Jei reformų tempas išliks spartus ir visos sąlygos bus įvykdytos, Komisija galėtų numatyti iki 2010 m. vidurio parengti naują pasiūlymą, į kurį būtų įtrauktos šios šalys.  Už teisingumo, laisvės ir saugumo sritį atsakingas Komisijos pirmininko pavaduotojas Jacques’as Barrot, pristatydamas Komisijos pasiūlymą, sakė:  „Mūsų pasiūlymas – tai iš tiesų puiki žinia Vakarų Balkanų šalių, ypač Buvusiosios Jugoslavijos Respublikos Makedonijos, Juodkalnijos ir Serbijos, piliečiams.  Žinau, kiek daug jiems reiškia bevizis kelionių režimas.  Šiandienos pasiūlymas – tai valdžios institucijų ir šių šalių žmonių didelio ir sunkaus darbo, nuveikto siekiant įvykdyti sąlygas, rezultatas.  Sveikinu juos su šiuo laimėjimu“.  Už plėtrą atsakingas Komisijos narys Olli Rehnas pridūrė:  „Esame tvirtai įsitikinę, kad netrukus bevizį kelionių režimą galėsime pasiūlyti įvesti Albanijai ir Bosnijai ir Hercegovinai;  tai – mūsų tikslas.  Veiksmų planas tebegalioja ir jį dar galima įgyvendinti, jei šių šalių valdžios institucijos ryžtingai imsis siekti rezultatų jau dabar.  Tikiu, kad jei abi šalys ir toliau sparčiai darys pažangą, jos greitai pasivys kaimynes.  Jei visos sąlygos bus įvykdytos, Komisija galėtų numatyti iki 2010 m. vidurio parengti naują pasiūlymą, į kurį jos būtų įtrauktos.  Bevizio kelionių režimo įvedimas – labai svarbus ES ir Vakarų Balkanų šalių integracijos politikos žingsnis.  Sudarius geresnes sąlygas plėtoti žmonių tarpusavio ryšius, padidėja verslo galimybės, o regiono piliečiams suteikiama galimybė geriau pažinti ES.  Tačiau bevizis kelionių režimas galimas tik tuomet, jei įvykdomi būtini saugumo reikalavimai.  Todėl Komisija ir pradėjo tartis dėl vizų liberalizavimo su Vakarų Balkanų šalimis.  Remdamosi Komisijos parengtais veiksmų planais, šalys darė didelę pažangą gerindamos pasų saugumą, stiprindamos sienų kontrolę ir institucijų sistemą, kad būtų kovojama su organizuotu nusikalstamumu ir korupcija, taip pat stiprindamos išorės santykius ir pagrindines teises.  Komisija atidžiai stebėjo šalių pasirengimą.  Visoms šalims nustatytos vienodos sąlygos.  Buvusioji Jugoslavijos Respublika Makedonija įvykdė būtinas sąlygas.  Serbijai ir Juodkalnijai bevizis kelionių režimas įsigalios, jei šalys atitiks likusius atitinkamų veiksmų planų standartus iki tos dienos, kai Taryba priims pasiūlymą.  Albanija ir Bosnija ir Hercegovina turi toliau stengtis, kad gautų teigiamą Komisijos rekomendaciją. Albanijoje ir Bosnijoje ir Hercegovinoje tebėra trūkumų kovojant su organizuotu nusikalstamumu ir korupcija, sprendžiant problemas, susijusias su pasų išdavimo procedūromis, taip pat sienos ir migracijos valdymo srityse.  Kosovo gyventojams (pagal Jungtinių Tautų Saugumo Tarybos rezoliuciją 1244/99) vizų režimas taip pat nebus liberalizuotas.  Kosovo teritorijoje dar neįvykdyti techniniai vizų liberalizavimo reikalavimai.  Komisija šioje srityje toliau glaudžiai bendradarbiaus su Serbijos ir Kosovo valdžios institucijomis ir nagrinės vizų klausimo sprendimo galimybes. Daugiau informacijos apie pirmininko pavaduotojo Jacques’o Barrot veiklą rasite svetainėje    http://ec.europa.eu/commission_barroso/barrot/welcome/default_en.htm   .    1 :   Į visas ES valstybes nares, išskyrus Jungtinę Karalystę ir Airiją; taip pat į Šveicariją, Norvegiją ir Islandiją.
