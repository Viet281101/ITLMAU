IP/09/1317 Briuselis, 2009 m. rugsėjis 15 d.  2009  m. Europos judumo savaitė.  Miestų klimato gerinimas.  2009  m. rugsėjo 16–22 d. šimtai Europos miestų ir didmiesčių dalyvaus jau aštuonerius metus iš eilės organizuojamoje „Europos judumo savaitėje“. Miestiečiai bus kviečiami į įvairiausius renginius, kuriais propaguojamas taususis judumas. 2009–ųjų kampanijos tema – miestų klimato gerinimas. Per kampaniją bus akcentuojama, kaip svarbu vietos lygmeniu kovoti su klimato kaita ir gerinti gyvenimo kokybę skatinant rinktis ne automobilius, o kitas transporto rūšis, pavyzdžiui, važiuoti dviračiu ar visuomeniniu transportu, eiti pėsčiomis ar važiuoti į darbą vienu automobiliu.   Už transportą atsakingas Komisijos pirmininko pavaduotojas Antonio Tajani sakė: „Europos judumo savaitė yra puikus pavyzdys, kaip europinės iniciatyvos paskatina ir padeda imtis vietos masto veiksmų. Būtent šios pozicijos laikomasi ir naujame judumo mieste veiksmų plane, kurio pasiūlymą ketinu netrukus pateikti. Veiksmų plane miestų savivaldybės ras visą rinkinį praktinių priemonių, padėsiančių kovoti su klimato kaita ir judėjimą mieste padaryti tausesnį."  Už aplinką atsakingas Europos Komisijos narys Stavras Dimas sakė: „Automobiliai išmeta daug šiltnamio efektą sukeliančių dujų, dėl kurių spartėja klimato kaita, be to, jie labai pablogina gyvenimo mieste kokybę. Todėl svarbu, kad valdžios institucijos ir miestiečiai visoje Europos Sąjungoje pereitų prie ekologiškesnių susisiekimo priemonių. Tuomet klimato kaitos poveikis sumažėtų, o gyvenimo sąlygos miestuose ir didmiesčiuose pagerėtų.“ Miestų klimato gerinimas  2009– ieji turėtų būti įsimintini kovos su klimato kaita metai, nes gruodžio mėn. Kopenhagoje įvyksiančioje Jungtinių Tautų klimato kaitos konferencijoje (15-oji šalių konferencija, angl. COP15) pasaulio vadovai tikisi sudaryti susitarimą dėl tolesnio laikotarpio, ateisiančio pasibaigus Kioto protokole numatytajam. Kadangi miestuose gyvena daugiau kaip 70 % europiečių, vietos valdžios institucijos turi didžiulių galimybių švelninti klimato kaitą formuodamos viešąją politiką pagal visuotinius tikslus ir skatindamos savo miestų gyventojus į atmosferą išmesti mažiau anglies dioksido. Judumo savaitės tikslas – informuoti visuomenę apie tai, kad transporto priemonės sunaudoja apie trečdalį visos energijos ir išmeta daugiau kaip penktadalį šiltnamio efektą sukeliančių dujų, todėl naudodami alternatyvias transporto rūšis tuos skaičius galime labai sumažinti.   Svarbiausi 2009  m. judumo savaitės renginiai   Rugsėjo 18  d. Almadoje (Portugalija) vyks akcija „Kelionė už šiukšles“ – gyventojams mainais už perdirbamas medžiagas, pavyzdžiui, tuščias skardines, plastikinius butelius ar panaudotas baterijas, bus nemokamai dalijami visuomeninio transporto bilietai. Kino teatre po atviru dangumi bus nemokamai rodomi žinomi filmai apie klimato kaitą.  Rugsėjo 19, 20 ir 22  d. Budapešte (Vengrija) bus dienos be automobilio. Bus uždraustas variklinių transporto priemonių eismas į UNESCO pasaulio paveldo sąrašą įtrauktu Andrássy prospektu ir jis virs „gyvąja gatve“ – ant šaligatvių „augs“ žolė, vyks sporto turnyrai, dviračių lenktynės, gatvės teatro spektakliai, bus pristatomos ekologiškos transporto priemonės, gatvėje pieš vaikai.  Zalcburgo (Austrija) renginių dienos „Salzburg-Anders Mobil“ tikslas – informuoti visuomenę apie tausųjį judumą ir alternatyvias transporto rūšis: bus demonstruojami elektromobiliai, po miestą važinės rikšos, vyks vietos aplinkosaugos ir transporto NVO susitikimai. Vis daugiau dalyvių  Judumo savaitė pirmą kartą surengta 2002  m.. Nuo tada dalyvaujančių miestų skaičius išaugo šešis kartus. Pernai renginiuose, kurių tema buvo „Grynas oras visiems“, dalyvavo rekordinis dalyvių skaičius – Europos judumo savaitės chartiją pasirašė ir (arba) savo renginius kampanijos interneto   www.mobilityweek.eu   svetainėje užregistravo 2 102 vietos valdžios institucijos. Skaičiuojant pagal gyventojus, tai reiškia, kad 2008 m. Europos judumo savaitėje galėjo dalyvauti 220 milijonų gyventojų 39 šalyse.  Tai yra beveik 4  % daugiau negu 2007 m. Aktyviai dalyvavo senosios ir naujosios ES valstybės narės, stojančiosios šalys ir EEE bei ELPA šalys. Sėkmingą Europos judumo savaitės kampanijos modelį perima vis daugiau ne Europos šalių: Brazilija, Venesuela, Kolumbija, Kanada, Japonija, Pietų Korėja ir Taivanas. 2008 m. prie Europos judumo savaitės prisijungė didieji jų miestai – Seulas, Rio de Žaneiras, Taipėjus, Monrealis, Jokohama ir Kito.   Europos judumo savaitę koordinuoja trys nevyriausybinės miestų aplinkos klausimus sprendžiančios organizacijos: „Eurocities“, „Energie-Cités“ ir „Climate Alliance“. Europos Komisijos Aplinkos generalinis direktoratas teikia finansinę paramą ir skiria Europos judumo savaitės apdovanojimus už geriausią renginių ir priemonių programą. Išliekamoji vertė  Judumo savaite siekiama keisti žmonių keliavimo įpročius ir pasiūlyti ekologiškesnių susisiekimo būdų nei automobilis. Visuomenė gali išbandyti alternatyvius transporto būdus, o vietos valdžios institucijoms tai proga patikrinti, kaip teikiamos naujos paslaugos ir kaip veikia nauja infrastruktūra. Išliekamoji vertė užtikrinama dalyvaujančius miestus skatinant imtis bent vienos nuolatinės praktinės priemonės. Štai keli naujausi pavyzdžiai: Frankfurto keleiviams garantuojama, kad visuomeninis transportas vėluos ne daugiau kaip 10 minučių – priešingu atveju bus grąžinami pinigai, o Edinburgo miestas turi interneto svetainę (   www.educatedtravel.info/   ) , kurioje žmonės, ypač mokyklų ar universitetų pirmakursiai, skatinami apsvarstyti įvairias keliavimo galimybes. Daugelyje miestų svarbiausias Europos judumo savaitės įvykis – diena be automobilio.  Daugiau informacijos ieškokite Europos mobilumo savaitės svetainėje :    www.mobilityweek.eu
