IP/09/563
Briuselis, 2009 m. balandžio 8 d.Žuvininkystė. Kaip
atskleisti visą Europos akvakultūros sektoriaus
potencialą?Akvakultūros sektorius – vienas iš
sparčiausiai augančių maisto sektorių, kuris jau dabar
tiekia maždaug pusę visame pasaulyje suvalgomų žuvų ir
gali pasiūlyti dar daugiau. ES nustatė griežtus standartus, kad
akvakultūros sektoriaus metodai būtų grindžiami tvarus
augimo principu; be to, mūsų akvakultūros pramonė pirmauja
pasaulio mokslinių tyrimų ir technologijų plėtros srityje.
Tačiau ši pažanga neperkeliama į gamybą,
kuri Europos Sąjungoje nebeauga, nors kitur pasaulyje ji auga
sparčiai. Šiandien skelbiamame komunikate Komisija nagrinėja
susiklosčiusią padėtį ir mėgina suteikti naują
impulsą darniam ES akvakultūros sektoriaus augimui.
„Akvakultūros sektoriaus, reikliems Europos vartotojams
teikiančio kokybiškus ir sveikus produktus, laukia šviesi
ateitis. Tačiau šiuo metu jo potencialas tikrai nėra
visapusiškai išnaudojamas. Metas šiam strategiškai svarbiam
sektoriui skirti tai, kas priklauso, ir suteikti vienodas teises bei
galimybę plėstis“, – teigė už jūrų
reikalus ir žuvininkystę atsakingas Komisijos narys Joe Borgas.
Komunikate Komisija nagrinėja pagrindines ES akvakultūros gamybos
sąstingio priežastis ir ieško būdų padidinti šio
sektoriaus konkurencingumą bei tvarumą ir pagerinti jo
valdymą.
Pirma, šis sektorius gali būti konkurencingesnis, jei moksliniams
tyrimams ir technologijų plėtrai bus teikiama didelė parama, jei
bus gerinamas pakrančių teritorijų ir upių baseinų
erdvės planavimas, kad šis sektorius galėtų lengviau
varžytis dėl erdvės bei vandens, ir jei į šio
sektoriaus išskirtinius poreikius bus atsižvelgiama ES
žuvininkystės produktų rinkos politikoje. Antra, šis
sektorius išliks darnus, jei jame bus toliau naudojami aplinkai
nekenksmingi gamybos metodai, taikomi aukšti gyvūnų sveikatos bei
gerovės standartai ir gerai užtikrinama vartotojų apsauga.
Trečia, esama galimybių dar labiau pagerinti šio sektoriaus
įvaizdį ir valdymą. Akvakultūros sektoriaus sėkmė
labai priklausys nuo to, ar nacionaliniu ir (arba) vietos lygmeniu bus sukurta
šio sektoriaus verslui palanki aplinka. Taigi, Komisija nori
valstybėms narėms ir regioninėms institucijoms parengti gaires,
kad tikslinėmis vietos, nacionalinio ir ES lygmens priemonėmis
šiam sektoriui būtų sudarytos sąlygos kuo geriau
išnaudoti savo išteklius.
Komisija mano, kad stipri ir gyvybinga akvakultūros pramonė
paskatintų susijusių sektorių augimą ir prisidėtų
prie kaimo bei pakrančių teritorijų plėtros. Be to,
vartotojams būtų tiekiami sveiki ir kokybiški ekologiškai
pagaminti maisto produktai. Tai tik keli pagrindiniai privalumai, kurių
galima tikėtis, jei visais lygmenimis Europoje būtų sutelktos
pastangos atskleisti visą akvakultūros sektoriaus potencialą.
Daugiau informacijos
http://ec.europa.eu/fisheries/cfp/aquaculture_processing/aquaculture_en.htm
Memo/09/161
