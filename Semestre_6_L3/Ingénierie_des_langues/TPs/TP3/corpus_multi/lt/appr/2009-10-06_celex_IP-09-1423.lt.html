IP/09 /1423  Briuselis, 2009 m. spalio 6 d. Komisija šalina bendros Europos kelių rinkliavos sistemos įvedimo kliūtis Šiandien Europos Komisija priėmė sprendimą, kuriuo nustatytos svarbiausios techninės specifikacijos ir reikalavimai tam, kad pradėtų veikti Europos elektroninė kelių rinkliavos sistema (EETS); ja naudodamiesi abonento sutartį su vienu paslaugos teikėju pasirašę kelių naudotojai, kurių automobiliuose bus įtaisytas vienas specialus įrenginys, galės lengvai sumokėti kelių rinkliavas visoje Europos Sąjungoje. Sistema EETS veiks visuose Bendrijos infrastruktūros objektuose, pavyzdžiui, automobilių keliuose, tuneliuose, ant tiltų, kur kelių rinkliavą galima sumokėti naudojantis specialia automobilyje įtaisyta įranga. Pradėjus veikti sistemai EETS, kelių rinkliavos postuose bus atliekama mažiau grynųjų pinigų operacijų, todėl eismas bus sklandesnis ir sumažės spūsčių. Už transportą atsakingas Europos Komisijos pirmininko pavaduotojas Antonio Tajani mano, kad šis sprendimas vairuotojams yra svarbiausia pažanga, padaryta jau panaikinus pasienio kontrolę, ir sakė, kad „pradėjus veikti Europos elektroninei kelių rinkliavos sistemai, su vienu paslaugos teikėju abonento sutartį pasirašę kelių naudotojai, kurių automobiliuose bus įtaisytas vienas specialus įrenginys, galės lengvai sumokėti kelių rinkliavas visoje Europos Sąjungoje“.  Elektroninės kelių rinkliavos sistemos kai kuriose Europos valstybėse įvestos praėjusio amžiaus paskutinio dešimtmečio pradžioje. Dauguma sistemų veikia taip: automobilyje įtaisytas specialus įrenginys siunčia automobilio parametrus kelių valdytojams, kad kelių rinkliava būtų apskaičiuota, pavyzdžiui, pagal transporto priemonės masę arba dydį.   Tačiau įvairios nacionalinės ir vietinės elektroninės kelių rinkliavos sistemos paprastai nesuderinamos, jomis naudojantis duomenimis galima keistis tik su specialiai joms automobiliuose įtaisyta įranga. Tokios tarpusavyje nesuderinamos kelių rinkliavos sistemos ypač trukdo tarptautiniam kelių transportui. Pavyzdžiui, važiuojant iš Portugalijos į Daniją virš transporto priemonės prietaisų skydo reikėtų penkių arba daugiau specialių įrenginių, dėl kiekvieno iš tų įrenginių turėtų būti sudarytas atskiras susitarimas su atitinkamu kelių valdytoju. Vadinasi, krovinių vežėjui tenka skirti daug laiko dokumentams sutvarkyti ir brangiai sumokėti už administravimo darbą: kelionės duomenų, gautų sąskaitų, sutarties sąlygų i r mokėjimo pavedimų suderinimą.   Šiandien priimtu Komisijos sprendimu taip pat nustatytos kelių rinkliavos rinkėjų, paslaugos teikėjų ir naudotojų teisės ir pareigos. Naudotojai galės rinktis, su kuriuo paslaugos teikėju sudaryti abonento sutartį. Rinkliavos rinkėjai praneš paslaugos teikėjams, kiek kelių rinkliavos reikia sumokėti, o šie pateiks sąskaitas naudotojams. Naudojantis sistema EETS mokama kelių rinkliava negali būti didesnė už atitinkamas nacionalines ar vietines kelių rinkliavas.  Visoms sunkesnėms nei 3,5 tonų transporto priemonėms arba toms transporto priemonėms, kuriomis galima vežti daugiau nei 9 keleivius (įskaitant vairuotoją), sistema EETS pradės veikti per trejus metus. Visoms kitoms transporto priemonėms ji pradės veikti per penkerius metus.
