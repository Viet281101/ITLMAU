IP/09/ 1397   2009 m. rugsėjo 30  d., Briuselis   Europos Komisija džiaugiasi JAV pastangomis užtikrinti, kad internetas būtų valdomas savarankiškiau, atsakingiau ir bendradarbiaujant tarptautiniu mastu  Už informacinę visuomenę ir žiniasklaidą atsakinga ES Komisijos narė Viviane Reding šiandien palankiai įvertino žinią, kad už interneto domenų vardų valdymą atsakinga įstaiga – Skirtųjų vardų ir numerių interneto korporacija (ICANN) – taps atviresnė ir atskaitingesnė milijardams viso pasaulio interneto vartotojų. Nuo rugsėjo 30 d. JAV įsteigtos Skirtųjų vardų ir numerių interneto korporacijos veikla nebebus vienašališkai vertinama JAV prekybos departamento – šios įstaigos veiklą vertins ICANN Valstybių patariamojo komiteto ir pačios ICANN paskirtos nepriklausomos vertinimo grupės, kurių darbe dalyvaus viso pasaulio valstybių atstovai. Nuo 2005 m. Europos Komisija ne kartą ragino pertvarkyti pagrindinių pasaulinių interneto išteklių valdymo sistemą. Tai būtina siekiant svarbių viešosios politikos tikslų, pavyzdžiui, užtikrinti saviraiškos laisvę ir sudaryti palankesnes sąlygas verslo operacijas internetu vykdyti sklandžiai. Europos Komisija tvirtai pasiryžusi glaudžiai bendradarbiaudama su 27 ES valstybėmis narėmis remti reformas, apie kurias pranešta šiandien, ir prisidėti prie jų įgyvendinimo.  „ Palankiai vertinu JAV administracijos sprendimą pagrindines ICANN funkcijas interneto valdymo srityje pritaikyti atsižvelgiant į tai, kad gyvename XXI a., ir į pasaulyje vykstančius globalizacijos procesus , – sakė už informacinę visuomenę ir žiniasklaidą atsakinga Europos Komisijos narė Viviane Reding.  – Pasaulio interneto vartotojai gali tikėtis, kad sprendimus dėl domenų vardų ir adresų ICANN priims savarankiškiau ir atsakingiau, atsižvelgdama į visų interesus.  ICANN veiklą periodiškai vertins nepriklausomos vertinimo grupės.  Jei ši reforma bus įgyvendinta veiksmingai ir skaidriai, ji gali sulaukti plataus pilietinės visuomenės, verslo įmonių ir valstybių valdžios institucijų palaikymo.  Europos Komisija tvirtai pasiryžusi įgyvendinti šią reformą bendradarbiaudama su valdžios, verslo ir pilietinės visuomenės atstovais.  Aktyviai dalyvausime ICANN Valstybių patariamojo komiteto veikloje ir tolesnėje šio komiteto pertvarkoje.  Šiuo metu svarbiausia pasiekti, kad daugiau reikšmės įgijusio Valstybių patariamojo komiteto veikla būtų veiksmingesnė, ir rengiant Interneto valdymo forumo susitikimus užtikrinti, kad valstybių valdžios institucijos, verslo įmonės ir pilietinės visuomenės atstovai bendrautų dar aktyviau.  Atidžiai stebėsime ir ICANN veiklos poveikį konkurencijai.  Taip pat norėčiau paraginti visas šalis aktyviai nagrinėti galimybes patobulinti išorinius skundų dėl ICANN valdybos sprendimų teikimo mechanizmus.   Dabar ICANN savarankiškumas ir atskaitomybė teoriškai užtikrinta tik rai geriau.  Pasistenkime, kad tai būtų įgyvendinta ir praktiškai.“  Šiandien paaiškėjo, kad Bendrų projektų susitarimo, kuriuo numatyta, kad ICANN sprendimus vienašališkai vertina JAV prekybos departamentas, galiojimas nuo 2009 m. rugsėjo 30 d. nebus pratęstas.  Šis susitarimas bus pakeistas bendru JAV vyriausybės ir ICANN įsipareigojimų patvirtinimu – tai svarbus esamos valdymo tvarkos pakeitimas .  Svarbiausi ICANN pertvarkos aspektai yra šie:    Didesnis savarankiškumas – ICANN bus mažiau priklausoma nuo vienos valstybės vyriausybės reguliariai atliekamų vertinimų. ICANN priimami sprendimai veikia viso pasaulio interneto vartotojus, todėl svarbu atsižvelgti į jų visų interesus.    Išorinė atskaitomybė , kurią užtikrina Valstybių patariamojo komiteto ir ICANN kartu paskirtos nepriklausomos vertinimo grupės. Valstybių patariamojo komiteto veikloje gali dalyvauti visų pasaulio valstybių vyriausybės ir valdžios institucijos; šis komitetas konsultuoja ICANN valdybą dėl ICANN veiklos aspektų, susijusių su viešąja politika. Laikydamosi savo viešųjų įsipareigojimų, šios vertinimo grupės periodiškai vertins ICANN veiklą. Internetas yra gyvybiškai svarbus visų valstybių ekonomikai ir visuomenei. Europos Komisija ir ES valstybės narės daugelį metų aktyviai dalyvavo kuriant ICANN politiką, siekdamos užtikrinti, kad internete būtų paisoma Europos vertybių, tokių kaip saviraiškos laisvė, privatumas, vartotojų apsauga ir saugumas.    2009 m. birželį Europos Komisija paskelbė politikos dokumentą, kuriame ragino didinti ICANN atskaitomybę tarptautinei bendruomenei, nustatyti skaidresnę sprendimų priėmimo tvarką ir aiškiau apibrėžti vyriausybių vaidmenį nustatant su viešąja politika susijusius ICANN politikos kūrimo aspektus (   IP/09/951   ).  Iš šiandien paskelbto pranešimo matyti, kad JAV taip pat svarbūs daugelis iš šių klausimų ir tikslų.  Tolesni veiksmai  Kitas svarbus interneto valdymo klausimas – Interneto valdymo forumo , kuriame už interneto valdymą atsakingos šalys turi puikią galimybę diskutuoti, veiklos tęstinumas; šis forumas įkurtas 5 metų laikotarpiui, o pirmasis jo posėdis įvyko 2006 m.  Europos Komisija nori, kad šio forumo veikla būtų tęsiama, nes tik taip įvairios viso pasaulio suinteresuotosios šalys, įskaitant parlamentarus, gali aptarti visus su internetu susijusius klausimus. Pagrindiniai faktai  Domenų vardai ir adresai būtini, kad internetu siunčiami duomenų srautai pasiektų tikslą.  Už domenų vardų sistemos koordinavimo pasaulio mastu politikos formavimą atsakinga Kalifornijoje (JAV) įsteigta privačiojo sektoriaus ne pelno korporacija ICANN.  Nuo įkūrimo 1998 m. ICANN vykdė veiklą pagal kelis su JAV vyriausybe pasirašytus susitarimo memorandumus, kuriuose nustatyti šiai korporacijai keliami domenų vardų sistemos politikos kūrimo tikslai.  Naujausio susitarimo memorandumo (vadinamojo Bendrų projektų susitarimo) galiojimas baigsis 2009 m. rugsėjo 30 d.  Kaip ES Komisijos narė Viviane Reding įsivaizduoja būsimą interneto valdymą, pasakojama gegužę paskelbtame vaizdo reportaže (   IP/09/696   ).    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
