IP/09/1685   2009 m. lapkričio 9 d., Briuselis  ES mini Berlyno sienos griūtį simboliškai griaudami domino Šiandien Europos Komisijos ir Europos Parlamento pirmininkai, valstybių ir vyriausybių vadovai bei šimtai tūkstančių piliečių renkasi pažymėti 20-ąsias Berlyno sienos griūties – išskirtinio šiuolaikinės istorijos įvykio ir Europos integracijos simbolio – metines.  Komisijos Pirmininkas J. M. Barroso, šįvakar dalyvausiantis oficialiame renginyje „Laisvės festivalis“ priešais Brandenburgo vartus Berlyne, sakė:  „Berlyno sienos griūtis liudija ne tik totalitarizmo pabaigą Centrinėje ir Rytų Europoje, bet taip pat Vokietijos ir visos Europos susivienijimą.  1989 m. lapkričio 9 d. žymi akimirką, kurią viskas atrodė įmanoma, – akimirką, persmelktą džiaugsmu, laisvės troškimu ir taikios revoliucijos idėja.  Tai išties įsimintina istorinė diena, daugeliu atžvilgių man primenanti 1974 m. Portugalijos revoliuciją, kurioje dalyvavau būdamas 18-metis studentas.“ „1989-ieji neatpažįstamai pakeitė Europą. Berlyno sienos griūtis tapo vienu ryškiausių mūsų laikų simbolių“, – teigė už tarpinstitucinius ryšius ir komunikacijos strategiją atsakinga Europos Komisijos pirmininko pavaduotoja Margot Wallström.  Siekdama pažymėti geležinės uždangos griuvimą, vadovaudamasi šūkiu „Vienin ga ir laisva Europa“ Europos Komisija per visus šiuos metus surengė daugybę renginių nacionaliniu bei ES lygmeniu.  Šįvakar Berlyne tikimasi sulaukti šimtų tūkstančių žmonių, susirinksiančių švęsti Berlyno sienos griūties metinių.  Komisijos Pirmininkas José Manuelis Barroso taip pat bus tarp jų ir pasakys trumpą kalbą.  Renginio „Laisvės festivalis“ esminiu momentu taps meno projektas, atkursiantis 1989 m. įvykius naudojant domino.  Berlyno miesto administracijos, Europos Komisijos komunikacijos generalinio direktorato ir Komisijos atstovybės Berlyne iniciatyva 1000 didžiulių domino, išrikiuotų 1,2 km atkarpoje, esančioje buvusioje Berlyno sienos vietoje nuo kontrolės punkto Charlie iki Reichstago, bus simboliškai nugriauta.  Šie simboliniai domino buvo išpiešti visame pasaulyje, daugiausia mokinių rankomis, tačiau prisidėjo ir kai kurie viešieji asmenys, įskaitant Komisijos Pirmininką José Manuelį Barroso ir Europos Parlamento Pirmininką Jerzį Buzeką, kurie taip pat dalyvaus simboliškai griaunant domino Berlyne. Papildoma informacija    www.europa1989-2009.eu      http://www.mauerfall09.de/en/home.html
