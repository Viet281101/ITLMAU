IP/09/617
Briuselis, 2009 m. balandžio 22 d.Žuvininkystė. Atviros diskusijos
apie Europos Sąjungos bendrąją žuvininkystės
politikąŠiandien Europos Komisija priėmė
žaliąją knygą, skirtą ES bendrosios
žuvininkystės politikos ateičiai. Joje analizuojami
dabartinės politikos trūkumai ir pradedamos plačios viešos
konsultacijos, siekiant išsiaiškinti, kaip šiuos trūkumus
reikėtų šalinti. Ne tik žvejai, kitos sektoriaus
suinteresuotosios šalys, bet ir mokslininkai, pilietinė visuomenė
ir susidomėję piliečiai raginami iki 2009 m. gruodžio
31 d. išreikšti savo nuomonę apie Europos
žuvininkystės ateitį. Konsultacijomis pradedamas procesas, kurio
tikslas – radikali bendrosios žuvininkystės politikos reforma.Už jūrų reikalus ir žuvininkystę atsakingas Europos
Komisijos narys Joe Borgas sakė: „Keliame klausimus net dėl
pačių dabartinės politikos pagrindų –
reikėtų viską persvarstyti iš esmės. Siekiame ne dar
vienos eilinės reformos. Atėjo metas parengti
šiuolaikišką, paprastą ir darnią ES
žuvininkystės sektoriaus administravimo sistemą, kuri
atitiktų XXI a. reikalavimus.“  
Šiandien priimta žaliąja knyga siekiama dviejų
dalykų: geriau informuoti apie uždavinius, kurių pastaraisiais
metais kilo sektoriui, ir išsiaiškinti visuomenės nuomonę
– tuo pagrindu galima suformuluoti naujovišką ir sutarimu
pagrįstą požiūrį į žuvininkystės
reguliavimą. Žaliojoje knygoje, kaip užtikrinti ilgalaikį
žuvininkystės tvarumą ir gyvybingumą, kaip pritaikyti
bendrą laivyno pajėgumą sprendžiant pakrančių
bendruomenėms kylančias socialines problemas, kaip toliau siekti, kad
būtų laikomasi nustatytų reikalavimų,  kaip bendroji
žuvininkystės politika gali padėti užtikrinti ne tik ES
vandenyse esančių žvejybos rajonų tvarumą.
Žaliojoje knygoje analizuojami visi dabartinės
žuvininkystės politikos aspektai ir paaiškinama, kodėl kai
kurios problemos liko neišspręstos, nors po 2002 m. reformos ir
pasiekta tam tikra pažanga. Viena iš pagrindinių problemų
– išsekę Europos žuvų ištekliai: 88 %
išteklių yra pereikvoti (pasaulyje – vidutiniškai
25 %), o 30 % išteklių atsidūrė už saugios
biologinės ribos, t. y. jie negali įprastomis sąlygomis
atsinaujinti, nes jų reprodukcinis potencialas per daug
sumažėjęs. Tačiau kai kuriuose žvejybos rajonuose
žvejybos mastai 2 ar 3 kartus viršija žuvų
išteklių atsinaujinimo galimybes. Tai visų pirma lemia
pertekliniai laivyno pajėgumai. Tokie pertekliniai pajėgumai iš
esmės yra ekonomiškai neefektyvūs, nes dėl jų ne tik
senka ištekliai, bet ir nuolat mažėja sektoriaus pelnas.
Būtina rasti sprendimus, kaip atkurti išteklius, kurių
būklė blogiausia, ir kartu užtikrinti, kad žuvys ir toliau
būtų patikimas žvejų pajamų šaltinis. 
Žaliojoje knygoje kalbama ne tik apie pajėgumų perteklių
– joje nustatyti keturi kiti struktūriniai šiuo metu taikomo
požiūrio trūkumai:nėra aiškių politikos tikslų, visų pirma
susijusių su atsakomybe ekologijos srityje ir suderinimu su bendraisiais
jūrų klausimais;
sprendimų priėmimo sistema per daug centralizuota ir sutelkta
į trumpalaikius sprendimus, dėl kurių neretai pakenkiama
ilgalaikiam tvarumui;
pagal taikomą sistemą sektoriui nesuteikiama pakankamai
atsakomybės;
trūksta politinės valios laikytis žvejybos
apribojimų.Šios problemos turi būti svarstomos
atsižvelgiant į tai, kad du trečdaliai visų Europoje
suvartojamų žuvininkystės produktų yra importuojami. 
Komisijai kelia susirūpinimą tai, kad, jei artimiausiais metais
nebus užtikrintas didesnis žvejybos ekologinis tvarumas, Europos
jūrų būklė taps apgailėtina, o žuvininkystės
sektorius – ekonomiškai negyvybingas. Tačiau jei
įgyvendinus naująją reformą bendroji žuvininkystės
politika bus pritaikyta XXI a. reikalavimams, naudos turės ne tik
žvejai ar pakrantės bendruomenės, bet ir apskritai visi Europos
piliečiai. 
Nors kai kurias bendrosios žuvininkystės politikos sritis Komisija
teisiškai įpareigota peržiūrėti iki 2012 m.,
susidarė tokia padėtis, visų pirma susijusi su ištekliais ir
laivyno pajėgumų pertekliumi, kad nuspręsta, jog reformų
procesą būtina pradėti jau dabar. Šiandien pradėtos
konsultacijos bus vykdomos iki 2009 m. gruodžio 31 d., o
rezultatus Komisija apibendrins pirmąjį 2010 m. pusmetį. Po
papildomų konsultacijų su suinteresuotosiomis šalimis Komisija
parengs poveikio vertinimo ataskaitą ir pasiūlymą dėl naujo
bazinio reglamento. 2011 m. pradžioje pasiūlymą bus galima
pateikti Europos Parlamentui ir Tarybai, o priimti – 2012 m. 
Daugiau informacijos ir dokumentus galima rasti
http://ec.europa.eu/fisheries/reform
