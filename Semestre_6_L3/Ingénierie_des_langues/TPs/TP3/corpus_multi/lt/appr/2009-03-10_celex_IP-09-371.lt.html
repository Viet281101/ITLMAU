IP/09/371
Briuselis, 2009 m. kovo 10 d.Komisijos ataskaita apie pasaulinę
narkotikų problemą praėjus dešimčiai
metųŠiandien Europos Komisija paskelbė
ataskaitą apie neteisėtų narkotikų rinkas pasaulyje nuo
1998 m. Joje teigiama, kad per praėjusį dešimtmetį
pasaulinė kovos su narkotikais politika patobulėjo, ypač
nacionaliniu lygmeniu, nes sustiprinta pagalba vartojantiems narkotikus ir
imtasi griežtesnių priemonių kovojant su prekeiviais narkotikais.
Tačiau kokie realūs šios veiklos rezultatai? 
Atlikus tyrimą, pagal kurį parengta ataskaita, nenustatyta, kad nuo
1998 iki 2007 m. pasaulinė narkotikų problema tapo
mažesnė. Apskritai padėtis šiek tiek pagerėjo kai
kuriose turtingesnėse šalyse, tačiau kitose suprastėjo, o
kai kuriose netgi labai. Tarp jų – kelios didelės
besivystančios arba pereinamojo laikotarpio valstybės. 
Kitaip tariant, atrodo, kad narkotikų problemos pasaulyje mastas yra
beveik toks pat kaip 1998-aisiais. Galima sakyti, kad padėtis netgi tapo
sudėtingesnė – daugelyje Vakarų šalių
narkotikų kainos nuo 1998 m. sumažėjo apie
10–30 %, nepaisant to, kad prekeiviams narkotikais, pavyzdžiui,
kokainu ir heroinu, kai kuriose iš šių rinkų
sugriežtintos bausmės. Be to, nėra duomenų, kad dabar
narkotikų gauti sudėtingiau. Daugelyje Vakarų valstybių
kanapių vartojimas jaunimui tapo įprastu dalyku. Iki 50 % po
1980-ųjų gimusių asmenų bent jau yra jų bandę.
Tačiau peržengę ankstyvos pilnametystės ribą dauguma
jų kanapių nebevartoja. Tyrimo metu taip pat nustatyta, kad tam tikros
kovos su narkotikų gamyba strategijos gali turėti įtakos
teritorijoms, kuriose gaminami narkotikai. Pavyzdžiui, per
praėjusį dešimtmetį dalis kokaino gamybos perkelta iš
Peru ir Bolivijos į Kolumbiją. 
Ataskaita paskelbta šią savaitę, kai Vienoje rengiamas
aukšto lygio susitikimas, kuris yra JT Narkotinių medžiagų
komisijos metinės sesijos dalis. Iš viso pasaulio susirinkę
ministrai susitikime užbaigs politinės deklaracijos dėl
narkotikų problemos pasaulyje, priimtos 1998 m. 20-ojoje
Jungtinių Tautų Generalinės Asamblėjos specialiojoje
sesijoje narkotikų klausimais, įgyvendinimo vertinimo apsvarstymo
laikotarpį. (Deklaracija siekta iki 2008 m. itin sumažinti
pasaulinės neteisėtų narkotikų problemos mastą
bendradarbiaujant tarptautiniu lygmeniu ir imantis narkotikų pasiūlos
ir paklausos mažinimo priemonių.) Remiantis minėtu vertinimu,
šią savaitę numatyta priimti naują 2009–2019 m.
politinę deklaraciją. 
Komisijos pirmininko pavaduotojas ir už teisingumą, laisvę ir
saugumą atsakingas Komisijos narys Jacques Barrot sakė:
„Šią savaitę Vienoje negalime apsiriboti kiekybiniu
uždavinių vertinimu. Dabar turime, remdamiesi faktiniais duomenimis,
siekti kovoti su pasauliniu narkotikų reiškiniu.“
Tyrimo tikslas – pateikti realistinius duomenis apie bendrą
neteisėtų narkotikų rinkos dydį pagal gautas metines
pajamas. Iš rezultatų matyti, kad tokius bendrus įverčius
labai sunku apskaičiuoti pirmiausia dėl to, kad trūksta
patikimų duomenų apie narkotikų gamybą, vartojimą ir
prekybą daugumoje pasaulio valstybių. Tačiau tyrime pateikti
tokių narkotikų, kaip kanapės, kokainas ir heroinas Vakarų
Europos, JAV ir Okeanijos rinkų duomenys. Tiksliausiais turimais duomenimis
visos pajamos iš kanapių šiuose regionuose (2005 m.)
siekė beveik 70 mlrd. EUR – maždaug per pusę
mažiau nei JT Kovos su narkotikais ir nusikalstamumu biuro (UNODC) nurodyta
maždaug 125 mlrd. EUR suma.
Padaryta svarbi išvada, kad nors kai kuriose šalyse žalos
mažinimo politika vis dar vertinama prieštaringai, ją intensyviau
plėtoja vis daugiau šalių, kurių manymu, taip veiksmingai
mažinamas su narkotikais susijusių ligų skaičius,
socialinė netvarka ir mirtingumas.
Ataskaitoje taip pat pateikiama įžvalgų apie pasaulinės
neteisėtų narkotikų rinkos ekonominį pagrindą,
nurodomos gamybos sąnaudos ir pridėtinė vertė visoje
prekybos grandinėje – nuo pradinės gamybos iki galutinės
mažmeninės prekybos. Išnagrinėtas prekybos narkotikais
dalyvių pajamų pasiskirstymas ir gautos netikėtai paprastos
išvados – manoma, kad tik labai nedaug asmenų gauna
didžiules pajamas. 
Pagrindinė tyrimo išvada – tarptautinė duomenų ir
informacijos apie pasaulinę narkotikų problemą rinkimo sistema
turi trūkumų. ES, remdama Europos narkotikų ir narkomanijos
stebėsenos centrą (ENNSC), skyrė daug lėšų
narkotikų stebėsenos veiklos plėtojimui, tačiau tokios
informacijos priemonės realiai neapima duomenų pasauliniu lygmeniu.Su tyrimo ataskaita galės susipažinti Narkotinių
medžiagų komisijos aukšto lygio susitikimo dalyviai, o
Lars-Erikas Lundinas (ES atstovybės Vienoje vadovas) ir Carelas Edwardsas
(Teisingumo, laisvės ir saugumo GD kovos su narkotikais politikos skyriaus
vadovas) ją pristatys per spaudos konferenciją ES atstovybėje
Vienoje kovo 10 d., antradienį,14 val. Adresas:
Argentinierstrasse 26/kampas Taubstummengasse, konferencijų salė
Mezzanine, A-1040 Viena (Metro linija U1, stotelė Taubstummengasse).
Asmuo ryšiams Anne-Marie Huber, tel.: (+43-1) 516 183 29 arba (+
43) 699 196 65 79.
Ataskaitą rasite
http://ec.europa.eu/justice_home/doc_centre/drugs/doc_drugs_intro_en.htm.
