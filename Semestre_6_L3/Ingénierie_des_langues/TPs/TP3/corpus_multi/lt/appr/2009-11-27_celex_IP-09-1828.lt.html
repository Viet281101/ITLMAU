IP/09/1828  2009 m. lapkričio 27 d., Briuselis ES kalbų pramonė turėtų įveikti krizę Ekonominė krizė kalbų pramonę paveikė mažiau nei kitus sektorius. Tai rodo Europos Komisijos tyrimo, kurį atliekant pirmą kartą nagrinėtas ES kalbų pramonės mastas, rezultatai. Tyrimas apėmė vertimą žodžiu ir raštu, lokalizavimą ir globalizavimą, subtitravimą ir dubliavimą, kalbų mokymo priemones, daugiakalbių konferencijų organizavimą bei kalbų mokymą. Šios pramonės apyvarta visoje ES yra 8,4 mlrd. EUR (2008 m.). Per ateinančius metus ji turėtų kasmet išaugti bent 10 proc. ir 2015-aisiais siekti 16,5–20  mlrd. EUR. Toks augimas – vienas sparčiausių ES pramonėje.  „Kalbų pramonė turi ir ekonominę, ir strateginę reikšmę . Ekonominė reikšmė matyti iš kalbų pramonės dydžio ir atsparumo dabartinei krizei ir, svarbiausia, iš ateities galimybių. Strateginė jos reikšmė – lemiamas vaidmuo saugant tapatybę ir kultūrą bei sprendžiant globalizacijos keliamus uždavinius. Šiuo tyrimu pateikiamas aiškesnis ES kalbų pramonės vaizdas, jai suteikiama daugiau svarbos darbo rinkoje“ , – kalbėjo už daugiakalbystę atsakingas Komisijos narys Leonardas Orbanas. Kalbų rinkai būdinga didelė stambių dalyvių koncentracija ir nedidelės patekimo į vertimo raštu ir žodžiu rinką kliūtys. Taigi rinkoje veikia daug dalyvių ir vyrauja stipri konkurencija. Be to, dėl globalizacijos atsirado poreikis versti raštu ir žodžiu į kalbas, į kurias neversta, ir teikti su jomis susijusias paslaugas.  „Ši pramonė ilgainiui pasikeitė: atsirado naujų sričių, kaip antai subtitravimas, lokalizavimas, redagavimas. Taigi šios pramonės atstovams reikia įgyti naujų įgūdžių. Europos Komisija skatina tobulinti tokius įgūdžius, pavyzdžiui, remdama Europos vertimo raštu magistrantūros studijas“ , – sakė Komisijos narys L. Orbanas.  Tyrimas atliktas remiantis klausimynais, išsiųstais profesinėms asociacijoms, nacionalinėms valdžios institucijoms, privatiems asmenims, lingvistinių paslaugų teikėjams ir lingvistikos katedroms. Gauta daugiau nei 1000 atsakymų. Tyrime pateikiami visų nagrinėtų ES valstybių narių faktiniai duomenys.   Daugiau informacijos  Konferencija, kurioje bus pristatytas tyrimas, bus transliuojama internetu:    http://webcast.ec.europa.eu/eutv/portal/_vi_fl_300_en/player/index_player.html?id=7853&amp;userlocale=en     Tyrimo tekstas pateikiamas šiuo adresu:    http://ec.europa.eu/dgs/translation/publications/studies/index_en.htm    Vertimo raštu GD:   http://ec.europa.eu/dgs/translation
