IP/09/276
Briuselis, 2009 m. vasario 18 d.ES karštoji pranešimų apie
dingusius vaikus linija 116000 veikia penkiose valstybėse
narėsePrieš
dvejus metus Europos Komisija visoje Europos Sąjungoje pranešimams
apie dingusius vaikus rezervavo bendrą telefono numerį 116000
(IP/07/188)
ir paragino valstybes nares pradėti teikti šią paslaugą. 
Praėjusiais metais telefono numeris 116000 veikė tik Vengrijoje (IP/08/1129),
tačiau Komisijai dar ne kartą paraginus visos ES valstybės
narės sudarė galimybes juo naudotis karštosios linijos
paslaugų teikėjams.  Šis numeris paslaugų teikėjams
paskirtas devyniose valstybėse narėse, o praėjusiais metais
– tik septyniose. Telefono numeris 116000 jau veikia penkiose šalyse
(Graikijoje, Vengrijoje, Nyderlanduose, Portugalijoje ir Rumunijoje). Greitai
jis pradės veikti dar dviejose (Belgijoje ir Slovakijoje). Atidžiai
stebėjusi, ar telefono numeris 116000 rezervuotas ES šalyse, kaip
reikalaujama pagal ES teisę, Komisija dar kartą ragina valstybes nares
paremti ir informuoti potencialius karštosios linijos 116000 operatorius,
kad prireikus tėvai ir vaikai visoje Europoje galėtų skambinti
numeriu 116000.
„Gera žinia, kad karštoji pranešimų apie dingusius
vaikus linija jau veikia Graikijoje, Vengrijoje, Nyderlanduose, Portugalijoje ir
Rumunijoje. Vis dėlto tikėjausi, kad ir kitos valstybės
narės bus kur kas aktyvesnės. Tenkintis pasiektais rezultatais, kai
kalbama apie mūsų vaikų saugumą, nėra kada, –
teigė už telekomunikacijas atsakinga Europos Komisijos narė
Viviane Reding. Raginu valstybes nares įvykdyti savo įsipareigojimus
ir informuoti paslaugos teikėjus apie galimybę naudoti skaitmenimis
116 prasidedančius telefono numerius, kad karštosios linijos kuo
greičiau pradėtų veikti visoje ES. Be teisinių
įpareigojimų, kuriuos aš toliau aktyviai raginsiu vykdyti, yra ir
moralinis įsipareigojimas Europoje gyvenantiems tėvams ir
vaikams.“
Šiandien ES karštoji
pranešimų apie dingusius vaikus linija 116000 veikia penkiose ES
valstybėse narėse (Graikijoje, Vengrijoje, Nyderlanduose,
Portugalijoje ir Rumunijoje). Šiose šalyse numeris paskirtas paslaugos
teikėjams, kurie turi sugebėti tinkamai tvarkytis –
skambučiai turi būti nemokami, veikti visą parą
ištisą savaitę visoje šalyje. Vengrijoje įdiegus
telefono numerį 116000 kas mėnesį sulaukiama apie 40 000
skambučių, iš kurių Vengrijos karštoji linija Kék Vonal per mėnesį gali
atsiliepti į 6 000–7 000.
Praėjusiais metais telefono numeris 116000 pasiteisino –
naudojantis juo buvo išspręsta tarpvalstybinė tėvų
įvykdyto vaikų grobimo byla. Belgijoje tėvas pasiėmė
septynerių, dešimties ir keturiolikos metų dukras ir devynis su
puse mėnesio laikė paslėpęs labai prastomis ir pavojingomis
sąlygomis. 2008 m. rugsėjį Belgijos ir Portugalijos karštųjų
pranešimų apie dingusius vaikus linijų 116000 darbuotojų
prašymu Portugalijos TV kanalo RTP-TV vakaro žinių laida
pradėta prašymu suteikti informacijos apie šiuos dingusius
vaikus, o laidos pabaigoje visame ekrane buvo parodytas telefono numeris 116000.
Po šios transliacijos byla buvo išspręsta vos per kelias minutes.
Įdiegus telefono numerį 116000 visoje Europoje tokios paieškos
kampanijos ir tarptautinis bendradarbiavimas būtų sklandesnis ir kur
kas veiksmingesnis. Karštosios linijos sudarytų sąlygas derinti
veiksmus ir padėtų spręsti tarpvalstybinius vaikų dingimo
atvejus.
Sklandžiai vyksta ir kitų dviejų 2007 m. spalio
mėnesį rezervuotų telefono numerių 116111 (pagalbos
vaikams linijos) ir 116123 (psichologinės pagalbos linijos)
diegimas. 
Pernai telefono numerį 116111 paskyrė 10 valstybių
narių, o šiemet – jau šešiolika (Bulgarija,
Čekija, Vokietija, Danija, Estija, Graikija, Suomija, Vengrija, Airija,
Latvija, Nyderlandai, Lenkija, Portugalija, Rumunija, Švedija ir
Slovakija). Dviejose šalyse (Kipre ir Ispanijoje) vyksta numerių
priskyrimo procedūra. Praėjusiais metais telefono numeris
116111 veikė tik Vengrijoje, o šiemet veikia jau
devyniose valstybėse narėse (Čekijoje, Vokietijoje, Danijoje,
Estijoje, Vengrijoje, Lenkijoje, Portugalijoje, Rumunijoje ir Slovakijoje) ir
greitai pradės veikti dar penkiose šalyse (Graikijoje, Suomijoje,
Airijoje, Latvijoje ir Švedijoje). 
Psichologinės pagalbos karštoji linija 116123 priskirta
septynių valstybių narių (Austrijos, Vokietijos, Suomijos,
Airijos, Nyderlandų, Švedijos ir Slovėnijos) pagalbos linijos
operatoriams. Šiuo metu numerio priskyrimo procedūra vykdoma
Kipre. Telefono numeris 116123 veikia Austrijoje ir greitai bus įdiegtas
dar trijose šalyse (Vokietijoje, Švedijoje ir Slovėnijoje).
Praėjusių
metų liepos mėn. Komisijos parengtoje pažangos ataskaitoje
nurodyta, kad iki šiol valstybės narės nedėjo pakankamai
pastangų, kad informuotų galimus paslaugų teikėjus apie
skaitmenimis 116 prasidedančius telefono numerius, ir paragino jas veikti
aktyviau (IP/08/1129).
Visų pirma valstybės narės galėtų dėti daugiau
pastangų ir galimiems paslaugų teikėjams, kurie paprastai nedaug
nusimano apie telekomunikacijas, pateikti informaciją, kaip gauti
numerį, ir nurodyti vieną atstovą ryšiams ministerijoje arba
nacionalinėje priežiūros institucijoje. 
Pagrindiniai
faktai
2006 m. liepos mėn. Europos Komisija pasiūlė rezervuoti
bendrąjį telefono numerį, kuriuo būtų galima informuoti
apie dingusius vaikus (11600), ir kitą bendrąjį telefono
numerį, kuriuo vaikai galėtų kreiptis pagalbos (116111). Šis
siūlymas grindžiamas priimta ES vaiko teisių strategija (IP/06/927).
2007 m. vasario 15 ir spalio 30 d. Komisija nusprendė visose
valstybėse narėse rezervuoti telefono numerius 116000 (IP/07/188)
ir 116111. Šiuo sprendimu ES valstybės įpareigotos sudaryti
galimybę naudotis skaitmenimis 116 prasidedančiais telefono numeriais,
tačiau nereikalaujama, kad jos tuos numerius skirtų paslaugų
teikėjams arba užtikrintų paslaugų teikimą. 
Daugiau
informacijos apie skaitmenimis 116 prasidedančius telefono numerius:http://ec.europa.eu/information_society/policy/ecomm/current/pan_european/index_en.htm
