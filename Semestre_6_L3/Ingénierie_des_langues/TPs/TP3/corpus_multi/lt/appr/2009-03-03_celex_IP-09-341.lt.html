IP/09/341
Briuselis, 2009 m. kovo 3 d.ES pradeda moterų ir vyrų darbo
užmokesčio skirtumo mažinimo kampanijąEuropos Komisija šiandien pradėjo ES
masto kampaniją, kuria siekiama mažinti moterų ir vyrų darbo
užmokesčio skirtumą. Visoje ES moterys
vidutiniškai uždirba 17,4 % mažiau nei vyrai. Informavimo
apie moterų ir vyrų darbo užmokesčio skirtumą, jo
priežastis ir galimus problemos sprendimo būdus kampanija pradedama
kovo 8 d. – Tarptautinę moters dieną. Jos esmė –
principas „vienodas darbas – vienodas darbo
užmokestis“.
„Moterų ir vyrų darbo užmokesčio dydis skiriasi
dėl įvairių priežasčių, o šią
problemą spręsti reikėtų keliais būdais. Būtina
imtis veiksmų visais lygmenimis, be to, tam tikrus įsipareigojimus
turėtų prisiimti visi suinteresuotieji asmenys – pradedant
darbdaviais ir profesinėmis sąjungomis ir baigiant nacionalinėmis
valdžios institucijomis ir pavieniais piliečiais. Šia kampanija
bus didinamas informuotumas apie tai, kodėl moterys Europoje vis dar
uždirba daug mažiau nei vyrai ir kaip galime spręsti
šią problemą, – sakė už lygias galimybes
atsakingas Europos Komisijos narys Vladimíras Špidla. –
Šiandienos ekonominėje situacijoje moterų ir vyrų
lygybė kaip niekad svarbi. Šią krizę įveiksime tik
jeigu leisime atsiskleisti visų mūsų talentams.“
Vienodas darbo užmokestis už vienodą darbą – vienas
iš pamatinių Europos Sąjungos principų, įtvirtintas
1957 m. Romos sutartyje ir patvirtintas 1975 m. direktyvoje, kuria
draudžiama bet kokia diskriminacija, susijusi su moterų ir vyrų
darbo užmokesčiu už tą patį arba vienodos vertės
darbą. Dėl veiksmingų Europos ir nacionalinių vienodo darbo
užmokesčio teisės aktų labai sumažėjo
„paprastų ir matomų“ tiesioginės diskriminacijos
atvejų – kai vyras ir moteris, atliekantys tokį patį
darbą, turėdami vienodą patirtį ir gebėjimus, ir
pasiekiantys tokių pačių rezultatų, gauna nevienodą
atlyginimą. Tačiau kodėl ES vis tiek išlieka 17,4 %
moterų ir vyrų darbo užmokesčio skirtumas?
Moterų ir vyrų darbo užmokesčio skirtumas rodo visos
ekonomikos vidutinio valandinio moterų ir vyrų darbo
užmokesčio prieš atskaitant mokesčius skirtumą.
Šis skirtumas rodo, kad moterys tebepatiria diskriminaciją ir
nelygybę darbo rinkoje. Pavyzdžiui, moterų atliekamas darbas
dažnai laikomas ne tokiu vertingu ir moterys dažnai dirba sektoriuose,
kuriuose vidutinis darbo užmokestis yra mažesnis nei sektoriuose,
kuriuose dominuoja vyrai, pavyzdžiui, prekybos centruose dirbančios
kasininkės paprastai uždirba mažiau nei parduotuvėse
dirbantys vyrai.
Moterų ir vyrų darbo užmokesčio skirtumas taip pat
sumažina moterų viso gyvenimo pajamas ir pensiją, dėl ko jos
vėliau gyvenime patiria skurdą. 21 % 65 metų ir
vyresnių moterų gresia skurdas, palyginti su 16 % vyrų.
Kampanija siekiama geriau informuoti apie moterų ir vyrų darbo
užmokesčio skirtumą ir jo mažinimo būdus. Siekiant
užmegzti ryšius su piliečiais, darbdaviais ir darbuotojais,
visoje Europoje bus propaguojama geroji šios srities patirtis, o
darbdaviams ir profesinėms sąjungoms Europos bei nacionaliniu
lygmenimis bus išplatinti kampanijos informacijos rinkiniai. Kita
kampanijos veikla – speciali interneto svetainė, informaciniai
pranešimai Europos spaudoje bei plakatai.
Kampanija pradedama atsižvelgiant į 2007 m. paskelbtą
Komisijos politinį komunikatą dėl darbo užmokesčio
skirtumo, kuriame buvo analizuojamos skirtumo priežastys ir nustatytos ES
lygmens veiksmų kryptys. Komunikate buvo pabrėžiamas poreikis
gerinti informuotumą apie darbo užmokesčio skirtumą ir jo
mažinimo būdus imantis veiksmų visuose lygmenyse, įtraukiant
visas suinteresuotąsias šalis ir skiriant dėmesio visiems
šį skirtumą lemiantiems veiksniams.
Metinė lygybės ataskaita
2009 m. moterų ir vyrų lygybės ataskaitoje, kurią
Komisija taip pat pristato šiandien, patvirtinama, kad, nepaisant tam
tikros moterų ir vyrų lygybės pažangos, keliose srityse vis
dar lieka didelių trūkumų. Pastaraisiais metais moterų
užimtumo lygis nuolat didėjo (dabar jis siekia 58,3 %, palyginti
su 72,5 % vyrų užimtumo lygiu), tačiau moterys vis dar
dažniau negu vyrai dirba ne visą darbo dieną (31,2 %
moterų ir 7,7 % vyrų) ir daugiau moterų dirba sektoriuose,
kuriuose darbo užmokestis yra mažesnis (daugiau kaip 40 %
moterų, t. y. du kartus daugiau nei vyrų, dirba sveikatos
priežiūros, švietimo ir viešojo administravimo srityse).
Tačiau moterys sudaro 59 % visų universitetų
absolventų.
Moterų ir vyrų dalyvavimas priimant sprendimus
Naujoje Komisijai parengtoje ekspertų ataskaitoje patvirtinama, kad
priimant ekonominius sprendimus ir Europos politikoje moterims taip pat labai
mažai atstovaujama. Visų 27 ES valstybių narių
centrinių bankų valdytojai yra vyrai. Palyginti mažai moterų
dirba didelėse bendrovėse. Šių bendrovių valdybose
vyrai sudaro apie 90 % narių (kalbama apie visų šalių
bendroves, kurių akcijos šalių biržose yra
likvidžiausios). Šis rodiklis per pastaruosius metus tik šiek
tiek pagerėjo.
Moterų nacionaliniuose parlamentuose skaičius per
praėjusį dešimtmetį išaugo maždaug 50 %
– nuo 16 % 1997 m. iki 24 % 2008 m. Europos Parlamente
moterų kiek daugiau – 31 %. Nacionalinėse vyriausybėse
ministrų vidutiniškai yra maždaug tris kartus daugiau nei
ministrių (75 % vyrų ir 25 % moterų).
MEMO/09/91
Papildoma informacija:
Darbo užmokesčio skirtumo kampanijos svetainė
http://ec.europa.eu/equalpay 
2009 m. metinė moterų ir vyrų lygybės ataskaita
http://ec.europa.eu/social/main.jsp?catId=418&amp;langId=en
Moterys Europos politikoje – laikas veikti
http://ec.europa.eu/employment_social/publications/booklets/equality/pdf/ke8109543_en.pdfVaizdo naujienos apie moterų ir vyrų darbo užmokesčio
skirtumą ir moterų ir vyrų dalyvavimą priimant
sprendimus
http://www.tvlink.org
