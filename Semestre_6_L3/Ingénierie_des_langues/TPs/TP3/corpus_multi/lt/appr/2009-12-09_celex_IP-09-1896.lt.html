IP/09/ 1896  Briuselis, 2009 m. gruodžio 9 d. Siekdama paremti ekonomikos atsigavimą, Komisija sutiko skirti daugiau kaip 1,5 mlrd. EUR penkiolikai anglies dioksido surinkimo ir saugojimo ir jūros vėjo energijos projektų Šiandien Komisija patvirtino 15 energetikos projektų, kurie labai prisidės prie ES ekonomikos atsigavimo ir suteiks galimybę padidinti energijos tiekimo saugumą ir gerokai sumažinti išmetamo CO2 kiekį. Šiandienos sprendimu Komisija skiria 1 mlrd. EUR šešiems anglies dioksido surinkimo ir saugojimo projektams ir 565 mln. EUR devyniems jūros vėjo energijos projektams. Už energetiką atsakingas Komisijos narys Andris Piebalgas sakė: „Šiuo sprendimu Komisija padėjo pamatus dviejų svarbių tvarių technologijų plėtrai, kuri bus labai svarbi kovojant su klimato kaita. Šiuo unikaliu Komisijos sprendimu ne tik suteikiamas postūmis ekonomikai ir užimtumui, bet ir remiamos naujoviškos energetikos technologijos, kurios gali paskatinti darbo vietų kūrimą ir ekonomikos augimą ateityje.“  Remdama anglies dioksido surinkimo ir saugojimo technologiją, Komisija pripažįsta išliekančią iškastinio kuro energijos svarbą ir būtinybę prisitaikyti prie mažai anglies dioksido į aplinką išskiriančių energetikos technologijų sistemos. Jūros vėjo energijos projektais stiprinama konkurencingos jūros vėjo pramonės plėtra ir konsolidacija Europoje ir kuriama daug ekologiškų darbo vietų. Šiais apdovanojimus pelniusių naujoviškų energetikos technologijų projektais bus padedama siekti privalomų išmetamų šiltnamio efektą sukeliančių dujų kiekio mažinimo ir atsinaujinančiųjų energijos išteklių naudojimo tikslų iki 2020 m. ir vėliau.  Sprendimas dėl šių 15 projektų yra pirmas žingsnis siekiant tinkamai panaudoti beveik 4 mlrd. EUR, kuriuos 2009 m. gegužę ES atidėjo energetikos projektams, skirtiems ekonomikos atsigavimui paremti. Susitarus dėl  Europos energetikos programos ekonomikai gaivinti gegužės mėn. buvo numatyta      Bendrijos finansinė parama energetikos projektams anglies dioksido surinkimo ir saugojimo, jūros vėjo energijos ir dujų ir elektros infrastruktūros srityse.  Su infrastruktūros projektais susijusios procedūros tebevyksta. Tikimasi, kad sprendimas bus priimtas 2010 m. vasario mėn.  Finansuojami projektai plačiau aprašyti   MEMO/09/542   ,   MEMO/09/543   .
