IP/09/275
Briuselis, 2009 m. vasario 18 d.Komisija siūlo įsteigti Europos
prieglobsčio paramos biurąŠiandien Komisija priėmė Reglamento
dėl Europos prieglobsčio paramos biuro įsteigimo
pasiūlymą. Šis pasiūlymas teikiamas atsižvelgiant
į Imigracijos ir prieglobsčio paktą ir Europos Vadovų
Tarybos prašymą. Remiantis pasiūlymu bus galima greitai
įkurti operatyvinę agentūrą, kuri koordinuos ir stiprins
valstybių narių bendradarbiavimą prieglobsčio srityje,
skatindama jas vienodinti savo praktiką. Biuras taip pat
prisidės prie ES galiojančių prieglobsčio teisės
nuostatų derinimo. 
Už laisvę, saugumą ir teisingumą atsakingas Komisijos
pirmininko pavaduotojas Jacques’as Barrot teigė: „Mes
aktyviai kuriame Europos bendrą prieglobsčio sistemą. Šiuo
tikslu turime ne tik suvienodinti teisės aktus, bet ir praktiką.
Nepaprastai svarbu, kad prieglobsčio srityje kompetentingos valstybių
narių tarnybos gautų konkrečią pagalbą kasdieniams ir
operatyviniams poreikiams tenkinti. Biuro siunčiamos paramos grupės
taip pat padės bendromis jėgomis rasti išeitį iš
tokių kritiškų situacijų kaip masyvus prieglobsčio
prašytojų atvykimas.“
Iš dabartinės prieglobsčio teisės įgyvendinimo
praktikos matyti, kad valstybės narės neretai skirtingai traktuoja
tarptautinės apsaugos prašymus. Antai tikimybė, kad irakietis
gaus apsaugą, vienoje valstybėje narėje yra 71 %, o kitoje
– tik 2 %. 2008 m. birželio mėn. Komisijos priimtame
prieglobsčio veiksmų plane buvo numatyta iš esmės papildyti
ir pakeisti Europos prieglobsčio srities teisės aktus. Šis
užmojis įgyvendinamas, tačiau turi būti remiamas,
sustiprinant valstybių narių administracinį bendradarbiavimą
siekiant valstybių narių praktikos suvienodinimo. 
Biuras rems valstybių narių pastangas vykdyti nuoseklesnę ir
teisingesnę prieglobsčio politiką, padėdamas joms nustatyti
gerosios patirties pavyzdžius, rengdamas Europos lygmens mokymus arba
sudarydamas palankesnes sąlygas susipažinti su kokybiška
informacija apie kilmės šalis. Jam taip pat bus pavesta koordinuoti
iš nacionalinių ekspertų sudarytas paramos grupes, kurios bus
siunčiamos su masiniais atvykstančių prieglobsčio
prašytojų srautais susiduriančių valstybių narių
prašymu. Be to, siekdamas prieglobsčio politikos ir
teisėkūros pažangos, biuras teiks mokslinę ir techninę
paramą.
Biuras turės agentūros, nepriklausomos Europos įstaigos,
statusą. Komisijai ir valstybėms narėms bus atstovaujama
administracinėje valdyboje, kuri yra biuro valdymo padalinys. Biuras veiks,
glaudžiai bendradarbiaudamas su prieglobsčio srityje kompetentingomis
valstybių narių institucijomis ir Jungtinių Tautų
pabėgėlių reikalų vyriausiuoju komisaru. Taip pat numatytas
patariamasis forumas, kurio paskirtis – palaikyti dialogą su
pilietinės visuomenės organizacijomis. 
Jei Komisijos pasiūlymas būtų priimtas greitai, biuras
galėtų būti įkurtas ir pradėti veikti jau 2010 m.
Valstybių ir vyriausybių vadovų sprendimu jo būstinė
bus įsteigta vienoje iš Europos Sąjungos valstybių
narių.
