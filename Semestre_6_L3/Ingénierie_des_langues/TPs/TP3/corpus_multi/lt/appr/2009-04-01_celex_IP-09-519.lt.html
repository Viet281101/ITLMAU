IP/09/519
Briuselis, 2009 m. balandžio 1 d.Prisitaikymas prie klimato kaitos:
Europos Sąjunga turi pasirengti būsimam poveikiuiŠiandien Europos Komisija pristatė
Baltąją knygą, kurioje nurodyti veiksmai, kurių reikia
imtis, kad Europos Sąjunga taptų pajėgesnė spręsti su
klimato kaita susijusias problemas. Naujausi duomenys rodo, kad klimato kaitos
poveikį pradėsime jausti anksčiau ir jis bus stipresnis, negu
nurodyta Tarpvyriausybinės klimato kaitos komisijos 2007 m. ataskaitoje.
Europai nepavyks išvengti klimato kaitos padarinių,
todėl ji turi jiems pasirengti.  Klimato poveikis įvairiuose
regionuose bus skirtingas, todėl dauguma prisitaikymo prie klimato kaitos
priemonių turės būti vykdomos šalių ir regionų
mastu. Komisijos pristatytą sistemą sudaro valstybių narių
veiksmus papildanti prisitaikymo prie klimato kaitos poveikio dviejų
etapų strategija, kuri padeda integruoti ir koordinuoti tuos
veiksmus.
„Klimato kaitos klausimai kiekvienais metais tampa vis svarbesni ir
kelia vis daugiau nerimo, – teigė už aplinką atsakingas
Komisijos narys Stavras Dimas. – Turime toliau stengtis mažinti
išmetamo anglies dioksido kiekį, tačiau net ir sumažinę
jį iki tokio lygio, kokį esame įsipareigoję pasiekti, tam
tikrų klimato pokyčių neišvengsime. Todėl
labai svarbu, kad jau dabar kartu su vyriausybėmis, verslo atstovais ir
bendruomenėmis pradėtume rengti išsamią Europos
Sąjungos prisitaikymo prie klimato kaitos strategiją ir
užtikrintume, kad prisitaikymas prie klimato kaitos būtų
įtrauktas į pagrindines ES politikos sritis.“
„Europos žemės ūkis pajus didžiausią
klimato kaitos poveikį, – teigė už žemės
ūkį atsakinga Komisijos narė Mariann Fischer Boel. –
Ūkininkai turi aiškiai suprasti, kokias problemas jiems teks
įveikti, todėl noriu pradėti diskusijas apie konkrečius
žingsnius, kurie padėtų mūsų ūkininkams
prisitaikyti prie klimato kaitos. Visų pirma noriu, kad
imtumėmės priemonių, dėl kurių netektų
gailėtis ir kurios būtų naudingos ekonomikai ir aplinkai,
nesvarbu, kaip keistųsi klimatas. Tai pagrindiniai šiandien
priimto dokumento dėl žemės ūkio ir klimato kaitos, kuriuo
grindžiama Baltoji knyga, elementai.“
„Kintant klimatui, ypatingą dėmesį reikia skirti
žmonių, gyvūnų ir augalų sveikatos priežiūrai
stiprinti, – sakė už sveikatos reikalus atsakinga Komisijos
narė Androulla Vassiliou. – Be to, labai svarbu į sveikatos
apsaugos institucijų parengties planavimą įtraukti
visuomenės sveikatos apsaugos ekstremaliomis oro sąlygomis
veiksmų planus. Taip pat turime užtikrinti, kad būtų
įvertintas klimato kaitos poveikis pažeidžiamoms visuomenės
grupėms. Norint pasiekti šiuos tikslus, reikia bendradarbiauti
tarptautiniu mastu“.
„Europos pakrantes ir jūros zonas klimato kaita paveiks
anksčiausiai, – sakė už žuvininkystės ir
jūrų reikalus atsakingas Komisijos narys Joe Borg. – Turime
pasirengti įveikti tokias mūsų laukiančias problemas kaip
kylantis jūros lygis, potvyniai pakrančių zonose, poveikis
pakrančių turizmui, uostams ir laivybai bei žuvininkystei.
Negalime neatsižvelgti į pakrančių ekosistemų
svarbą mūsų ekonomikai. Šiuo metu beveik 50 % Europos
gyventojų gyvena pakrančių zonose, todėl labai svarbu kuo
skubiau stengtis prisitaikyti prie klimato kaitos.“   
Veiksmų programa
Per ateinančius 50 metų klimato kaita greičiausiai turės
didelį poveikį svarbiems ekonomikos sektoriams, kaip antai:
žemės ūkis, energetika, transportas, ekosistemos, turizmas ir
sveikatos apsauga. Jos poveikį pajus namų ūkiai, įmonės
ir tam tikri visuomenės sluoksniai, ypač vyresnio amžiaus
žmonės, neįgalieji ir mažas pajamas gaunantys namų
ūkiai.
Baltojoje knygoje pristatoma sistema, kuria remdamosi Europos Sąjunga ir
jos valstybės narės gali pasirengti klimato kaitos padariniams. 
Pirmasis strategijos įgyvendinimo etapas vyks iki 2012 m. ir padės
pagrindą išsamiai ES prisitaikymo prie klimato pokyčių 2013
ir vėlesnių metų strategijai parengti. Pagrindinis dėmesys
bus skiriamas informavimui apie klimato kaitą pagerinti, galimoms
prisitaikymo prie klimato kaitos priemonėms ir kaip prisitaikymo prie
klimato kaitos klausimą įtraukti į pagrindines ES politikos
sritis. Sprendimai dėl to, kaip būtų geriausia prisitaikyti prie
klimato kaitos, turi būti grindžiami patikima moksline ir ekonomine
analize, nors skirtinguose regionuose tokios informacijos turinys ir jos
prieinamumas labai skiriasi.   Dokumente akcentuojama, kad reikalingas
Informacijos koordinavimo mechanizmas, kad būtų galima dalytis
informacija apie klimato kaitos pavojus, poveikį ir geriausia patirtimi.Klimato kaitos poveikis skirtinguose regionuose bus skirtingas –
ypač pažeidžiamos yra pakrančių, kalnų zonos ir
užliejamos lygumos. Dėl šios priežasties dauguma
prisitaikymo prie klimato kaitos priemonių bus įgyvendinamos
šalių arba regionų mastu. Europos Sąjungos vaidmuo –
remti šias pastangas laikantis integruoto ir koordinuoto
požiūrio, ypač kai sprendžiami tarpvalstybiniai ir ES mastu
labai integruotos politikos klausimai. Suprantama, kad prisitaikymas prie
klimato kaitos turės būti svarbi visų ES politikos
sričių dalis. Prisitaikymas prie klimato kaitos turi būti
įtrauktas ir į Europos Sąjungos užsienio politiką, kad
būtų galima padėti labiausiai nukentėjusioms nuo klimato
kaitos šalims ir bendradarbiauti su šalimis partnerėmis
sprendžiant tarptautinius prisitaikymo prie klimato kaitos klausimus.
Šiandien Komisija taip pat pristato tris aptartinus baltojoje knygoje
numatytus dokumentus vandens, pakrančių ir jūrų,
žemės ūkio ir sveikatos klausimais. 
 Prisitaikymas prie klimato kaitos ir jos poveikio švelninimas
– dvi to paties medalio pusės
Europos Sąjunga pasiryžusi tučtuojau imtis veiksmų, kad
sumažintų išmetamų šiltnamio efektą
sukeliančių dujų kiekį. Tačiau norint sušvelninti
klimato kaitos poveikį to nepakanka. Artimiausiu metu turi būti
imamasi papildomų priemonių.  Gali būti, kad klimato kaitos
pasekmės bus didesnio masto, negu tikėtasi, ir tai nutiks nepaisant
įgyvendinamų klimato kaitos poveikio švelninimo priemonių.Europa turi spręsti su šiais padariniais susijusias problemas. Tam
reikia priemonių gamtos ir žmogaus sukurtų sistemų
atsparumui klimato kaitos poveikiui sustiprinti. Europos Sąjungoje
prisitaikymo prie klimato kaitos politika vykdoma, tačiau dažnai ji
įgyvendinama tik iš dalies ir tik keliose valstybėse narėse.Ateities veiksmai
Komisija įsteigs Klimato kaitos poveikio švelninimo ir prisitaikymo
prie jo iniciatyvinę grupę. Ją sudarys ES valstybių
narių atstovai, rengiantys nacionalines ir regionines prisitaikymo prie
klimato kaitos programas. Bus konsultuojamasi su pilietinės visuomenės
ir mokslo bendruomenės atstovais. Šiai grupei padės
techninės darbo grupės, įskaitant už žemės
ūkį atsakingą grupę. Iki 2011 m. Komisija sukurs
Informacijos koordinavimo mechanizmą, skirtą dalytis informacija apie
klimato kaitos poveikį.
Papildoma informacija
Komisijos tinklalapis apie prisitaikymą prie klimato kaitos 
http://www.ec.europa.eu/environment/climat/adaptation/index_en.htmKomisijos žemės ūkio ir klimato kaitos tinklalapis
http://ec.europa.eu/agriculture/climate_change/index_en.htmEuropos aplinkos agentūros ataskaita Nr. 4/2008 „2008 m.
rodikliais grindžiamas Europos klimato kaitos poveikio
vertinimas“.
http://www.eea.europa.eu/publications/eea_report_2008_4/
