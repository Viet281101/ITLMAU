IP/09/1201
      Briuselis, 2009&nbsp;m. liepos 29&nbsp;d.
      Daugumai europiečių rūpi, kokį poveikį aplinkai daro jų perkami produktai
      Šiandien paskelbtos „Eurobarometro“ apklausos duomenimis, keturiems iš penkių europiečių rūpi, kokį poveikį aplinkai daro
            jų perkami produktai. Labiausiai aplinka susirūpinę Graikijos gyventojai – daugiau kaip devyni iš dešimties apklaustųjų teigia, kad įsigydami produktą
            jie atsižvelgia į tai, kokį poveikį tas produktas daro aplinkai. Apklaustų europiečių nuomonės apie gamintojų teiginius, susijusius su produktų poveikiu aplinkai, pasiskirstė tolygiai, o
            beveik pusė apklaustųjų mano, kad geriausias būdas skatinti produktų, kuriuos gaminant tausojama aplinka, gamybą – didinti
            mokesčius už aplinkai kenksmingus produktus ir mažinti už aplinkai nekenksmingus. Daugelis apklaustųjų įsitikinę, kad mažmenininkai galėtų prisidėti prie aplinkai nekenksmingų produktų populiarinimo ir kad
            produktai turėtų būti ženklinami etiketėmis su informacija apie anglies dioksido, susijusio su produkto gamyba ir vartojimu,
            kiekį.
      Už aplinką atsakingas Europos Komisijos narys Stavras Dimas sakė: „Kovoti su klimato kaita reikia visais frontais ir visiems. Tai ne tik bendrovių ir vyriausybių reikalas – vartotojas taip pat turi imtis veiksmų. Įsigydamas aplinkai ir klimatui nekenksmingus produktus kiekvienas vartotojas gamintojui duoda ženklą, į kurį pastarasis reaguoja
            gamindamas aplinkai mažiau kenksmingus produktus.“
      Produktų poveikis aplinkai – svarbu
      Šiandien paskelbtos „Eurobarometro“ apklausos apie europiečių požiūrį į tvarų vartojimą ir gamybą duomenimis, dauguma europiečių
            (83&nbsp;%) teigia, kad įsigydami produktą jie atsižvelgia į tai, kokį poveikį tas produktas daro aplinkai. Labiausiai produktų poveikiu aplinkai domisi graikai, net 92&nbsp;%, o mažiausiai tai rūpi čekams, tik 62&nbsp;%.
      Nuomonės apie gamintojų teiginius, susijusius su produktų poveikiu aplinkai, skiriasi
      Apklaustų europiečių nuomonės apie gamintojų teiginius, susijusius su produktų poveikiu aplinkai, pasiskirstė tolygiai: 49&nbsp;%
            teigia tikį tokiais teiginiais, 48&nbsp;% – ne. Labiausiai tokiais teiginiais tiki olandai (78&nbsp;%), mažiausiai – bulgarai (26&nbsp;%).
      Didesni mokesčiai už aplinkai kenksmingus produktus ir mažesni – už nekenksmingus
      Apytikriai 46&nbsp;% ES piliečių mano, kad geriausias būdas populiarinti aplinkai nekenksmingus produktus – didinti mokesčius už
            aplinkai kenksmingus produktus ir mažinti už aplinkai nekenksmingus. Labiausiai tokiai dvejopai mokesčių sistemai pritaria britai, kur kas mažiau maltiečiai (28&nbsp;%). Pastarieji norėtų tik kad
            būtų mažinami mokesčiai už aplinkai nekenksmingus produktus.
      Mažmenininkų vaidmuo populiarinant aplinkai nekenksmingus produktus – svarbus
      Apklaustieji tvirtai įsitikinę, kad mažmenininkai galėtų populiarinti aplinkai nekenksmingus produktus. Apytikriai pusė ES piliečių (49&nbsp;%) mano, kad tokie produktai turėtų būti kuo matomesnėje parduotuvių lentynų vietoje arba
            kad parduotuvėse turėtų būti įrengti specialūs „žalieji kampeliai“. Trečdalis (31&nbsp;%) europiečių teigia, kad geriausias būdas
            mažmenininkams populiarinti tokius produktus – geriau informuoti vartotojus.
      Tvirta parama etiketėms su informacija apie anglies dioksido kiekį
      Nors tik beveik pusei europiečių ekologiniai ženklai labai svarbūs apsisprendžiant, kurį produktą rinktis, ir tik kas dešimtas
            teigia, kad visas gaminant ir vartojant produktą išskiriamų šiltnamio efektą sukeliančių dujų kiekis turėtų būti nurodomas
            etiketėje, apytikriai 72&nbsp;% ES piliečių mano, kad ateityje turėtų būti privaloma etiketėje nurodyti anglies dioksido, susijusio
            su produkto gamyba ir vartojimu, kiekį. Valstybių narių gyventojų nuomonių apie tokį ženklinimo būdą yra įvairių: mažiausiai jam pritaria čekai (47&nbsp;%), o labiausiai
            – graikai (net 90&nbsp;%).
      Tokioje etiketėje būtų nurodomas su produktu susijusių šiltnamio efektą sukeliančių dujų, įskaitant anglies dioksidą, kiekis,
            išskirtas nuo jo gamybos pradžios iki išmetimo. Kol kas netaikoma jokia visai Europai bendra sistema, bet 2008&nbsp;m. gruodžio mėn. Aplinkos Tarybos ministrai paragino Komisiją
            išnagrinėti galimybę tokią ženklinimo sistemą pradėti taikyti.
      Pagrindiniai faktai. ES tvaraus vartojimo ir gamybos veiksmų planas
      2008&nbsp;m. liepos mėn. Komisija pristatė veiksmų planą ir pateikė įvairių su tvariu vartojimu ir gamyba susijusių pasiūlymų,
            kuriais būtų galima padėti populiarinti ekologiškesnius produktus ir didinti tvaresnių prekių bei gamybos technologijų paklausą. Šiuo planu taip pat siekiama skatinti ES pramonę naudotis galimybe diegti naujoves.
      Daugiau informacijos
      Informacija apie tvarų vartojimą ir gamybą
      http://ec.europa.eu/environment/eussd/escp_en.htm
