IP/09/954 Briuselis, 2009 m. birželio 19 d. Naujas darbų pateikimo Europos Sąjungos ekologinio logotipo konkursui terminas – 2009 m. liepos 6 d.  Likus tik kelioms dienoms iki nustatyto termino, Europos Komisijos Žemės ūkio ir kaimo plėtros generalinis direktoratas paskutinį kartą kviečia dalyvauti Europos Sąjungos ekologinio logotipo konkurse. Dizaino studentai iš 27 ES valstybių narių kviečiami konkursui pateikti logotipo projektus ir įgyti galimybę laimėti puikių piniginių prizų ir išgarsėti kaip naujojo oficialaus ES ekologinių produktų ekologinio logotipo kūrėjai. Nustatytas naujas galutinis registracijos terminas – 2009 m. liepos 6 d.  ES ekologinio logotipo konkurse gali dalyvauti bet kokio amžiaus ES piliečiai, šiuo metu studijuojantys kurioje nors ES aukštojoje meno ar dizaino mokymo įstaigoje arba neseniai įgiję atitinkamų studijų diplomą.  Jau dabar galima sakyti, kad dizaino konkursas pasisekė – gauta daug projektų iš visų 27 ES valstybių narių.  Iki šios dienos per 500 studentų ryžosi pateikti labai kūrybiškus ir išskirtinius projektus, kurie simbolizuoja Europos ekologinį maistą ir ūkininkavimą.  Kadangi projektų pateikimo terminas nukeltas dar penkioms dienoms, galimybę dalyvauti konkurse ir pateikti savo projektus turi dar daugiau studentų.  Projektus galima įkelti į specialią konkurso interneto svetainę   www.ec.europa.eu/organic-logo   .  Tarptautinė ekologinio ūkininkavimo bei gamybos ekspertų ir garsių dizaino specialistų vertinimo komisija įvertins visus projektus, kurie atitinka konkurso reikalavimus.  Vertinimo komisiją sudaro: Laplandijos universiteto grafinio dizaino profesorė Riitta Brusila-Räsänen (Suomija),  profesorius, garbės daktaras, kūrybinis direktorius ir vykdomasis partneris Erikas Spiekermannas (Vokietija),  „Agence BIO “ direktorė Elisabeth Mercier (Prancūzija),  Ekologinio žemės ūkio mokslinių tyrimų instituto (FiBL) direktorius Ursas Niggli (Šveicarija),  apdovanojimų laimėjęs jaunas dizaineris Szymonas Skrzypczakas (Lenkija),  ekologinių produktų rinkodaros ekspertas ir Tarptautinės ekologinių produktų mažmeninės prekybos asociacijos prezidentas Tomas  Václavíkas (Čekija)  ir Dirvožemio asociacijos pirmininkas Craigas Samsas (Jungtinė Karalystė).  Konkurso vertinimo komisijai pirmininkaus buvęs Europos prekės ženklų dizaino asociacijos prezidentas Robas Vermeulenas .   Bus vertinama, ar pateiktieji projektai patrauklūs, ar juos galima suprasti be žodžių, ar sumanymas aiškiai perteiktas ir ar juose nėra laikinumo požymių.  Po to, kai patraukliausi ir originaliausi logotipai bus atrinkti oficialiame vertinimo komisijos posėdyje 2009 m. liepos 20 d., atrinktieji projektai bus pateikti konkurso svetainėje   www.ec.europa.eu/organic-logo   .  Šis konkursas ypač įdomus tuo, kad visi Europos piliečiai turės galimybę balsuoti internete ir iki metų pabaigos išrinkti nugalėtoją.   Bus išrinkti trys geriausieji.  Nugalėtojo logotipas bus pasirinktas kaip ES ekologinių produktų logotipas; be to, nugalėtojas gaus 6 000 eurų piniginį prizą.  Antrosios ir trečiosios vietos laimėtojams bus atitinkamai skirta 3 500 ir 2 500 eurų.  Nugalėtojai bus paskelbti 2010 m. liepos mėn. ir pakviesti į apdovanojimų ceremoniją, kurioje apdovanojimus jiems įteiks už žemės ūkį ir kaimo plėtrą atsakingas Europos Komisijos narys.  Papildoma informacija apie naująjį ES ekologinį logotipą  Europos Komisija renka naują logotipą fasuotiems ekologiniams produktams, kurių kilmės šalis – viena iš 27 ES valstybių narių ir kurie atitinka nustatytus ES gamybos standartus.  Naujasis ES logotipas plačiai naudoti bus pradėtas 2010 m. liepos mėn. Jis bus privalomas visiems fasuotiems ekologiniams produktams, kurių kilmės šalis – viena iš 27 valstybių narių ir kurie atitinka ženklinimo standartus. Be to, ES logotipą bus galima naudoti ir visiems ES kilmės arba iš trečiųjų šalių importuojamiems nefasuotiems ekologiniams produktams.
