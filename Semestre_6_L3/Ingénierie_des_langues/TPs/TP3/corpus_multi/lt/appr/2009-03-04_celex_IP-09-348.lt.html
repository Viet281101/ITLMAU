IP/09/348
Briuselis, 2009 m. kovo 4 d.Paskelbtas Bendrasis pranešimas apie
Europos Sąjungos veiklą 2008 m.Komisija paskelbė Bendrąjį
pranešimą apie Europos Sąjungos veiklą
2008 m. Greitai ir veiksmingai reaguodama į
tarptautinę finansų krizę, klimato kaitą, tarptautinius
konfliktus ir kitus svarbius praėjusių dvylikos mėnesių
įvykius, Europos Sąjunga ėmėsi vienos svarbiausių
pasaulio politinės bendrijos narių vaidmens. Lisabonos sutarties
ratifikavimo procesas, sulėtėjęs Airijai per referendumą
nepritarus sutarčiai ir atnaujintas gruodžio mėn. Europos
Vadovų Tarybos susitikime, institucijoms buvo svarbiausias metų
įvykis.
2008 m. bendrojo pranešimo paskelbimo proga Komisijos Pirmininkas
J. M. Barroso teigė: „Praėjus 50 metų nuo veiklos
pradžios Europos institucijos įrodė gebančios greitai
spręsti 2008 m. iškilusius pasaulinius sunkumus. Šiais
metais įkūrimo dešimtmetį mininti Europos ekonominė ir
pinigų sąjunga taip pat parodė prie euro zonos prisijungusių
šalių gebėjimą apsisaugoti nuo pasaulinės
krizės.“
Bendrajame pranešime apžvelgiama visų Europos Sąjungos
institucijų ir įstaigų veikla ir bendrai pristatomi pagrindiniai
2008 m. ES įvykiai bei tendencijos.
2008-aisiais
Europai teko daug išbandymų, kuriems įveikti valstybės
narės ir institucijos ieškojo bendrų sprendimų. Europos
Sąjunga ėmėsi vadovaujamo vaidmens, siekdama realiai ir
visiškai reformuoti tarptautinę finansų sistemą. Siekiant
kovoti su finansų krizės pasekmėmis Europos šalių
ekonomikai, Europos Sąjungoje nedelsiant imtasi skubių priemonių,
kad Europos šalys pasaulinę krizę spręstų koordinuotai.
Europos ekonomikos atgaivinimo plane rekomenduojama artimiausioje ateityje imtis
veiksmų paklausai skatinti, darbo vietoms išsaugoti ir
pasitikėjimui grąžinti. Jame taip pat numatytos greitos,
tikslinės ir laikinos biudžeto atgaivinimo priemonės, kurioms
finansuoti numatyta apie 200 mlrd. EUR, arba 1,5 % Europos
Sąjungos BVP.
2008-aisiais institucijos taip pat tvirtai įsipareigojo spręsti
kitą svarbų klausimą – formuoti Europos energetikos
politiką, kurioje atsižvelgiama į klimato kaitą.
Gruodžio mėn. Europos Vadovų Taryba susitarė dėl
plataus užmojo energijos ir klimato kaitos srities priemonių paketo,
kurio tikslas – sudaryti Europos Sąjungai sąlygas, kad iki
2020 m. bent 20 % sumažėtų šiltnamio efektą
sukeliančių išmetamų dujų ir kad 20 % suvartojamos
energijos sudarytų atsinaujinanti energija.
Kitas svarbus 2008 m. aspektas – Lisabonos sutarties ratifikavimo
eiga. Per birželio 12 d. referendumą Airijoje, kuri
vienintelė iš valstybių narių jį surengė,
53,4 % balsavusiųjų pasisakė prieš sutartį.
Tačiau išeitis rasta: Europos Sąjunga aiškiau
apibrėš Airijai rūpestį sukėlusius Sutarties aspektus
teisiškai privalomose deklaracijose ir 2009 m., prieš baigiantis
dabartinės Komisijos kadencijai, Airijoje bus surengtas naujas
referendumas.
2008 m. išorės politikos srityje ES daug nuveikė –
nuo Viduržemio jūros regiono valstybių sąjungos projekto iki
Rytų partnerystės su Rytų Europos šalimis ir Juodosios
jūros sinergijos plėtros. Be to, Gruzijoje įsižiebusio
atviro konflikto ir energijos tiekimo saugumo problemos sprendimas tapo Europos
Sąjungos prioritetu.
Bendrajame pranešime, kurio apimtis apie 250 psl., informacija apie
veiklą suskirstyta pagal keturis Komisijos kadencijos pradžioje
nustatytus strateginius tikslus: gerovė, solidarumas, saugumas ir Europos
kaip pasaulinės partnerės vaidmuo. Kiti trys skyriai skirti
institucijų ir įstaigų veiklai, biudžetui ir finansinei
veiklai ir Bendrijų veiklos bendrosioms politinėms ir ekonominėms
aplinkybėms. Pastarajame skyriuje, be kita ko, pristatoma 2008 m.
padaryta pažanga tokiose svarbiose srityse kaip geresnė
teisėkūra ir įmonių administracinės naštos
mažinimas.
Bendrasis pranešimas paskelbtas dvidešimt dviem oficialiosiomis
Europos Sąjungos kalbomis interneto portale „Europa“: http://europa.eu/generalreport/lt/welcome.htm.
Jį netrukus bus galima įsigyti įvairiose Europos Sąjungos
leidinių pardavimo vietose.
