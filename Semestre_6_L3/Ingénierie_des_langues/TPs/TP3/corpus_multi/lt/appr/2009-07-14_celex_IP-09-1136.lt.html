IP/09/1136    Briuselis, 2009 m. liepos 14 d.    Komisija atnaujino oro susisiekimo bendrovių, kurioms draudžiama vykdyti veiklą Europos oro erdvėje, sąrašą  Europos Komisija vakar vakare vienuoliktą kartą atnaujino Oro susisiekimo bendrovių, kurioms draudžiama vykdyti veiklą Europos Sąjungoje, sąrašą, į kurį įtrauktos dar dviejų šalių bendrovės.  Penkioms oro susisiekimo bendrovėms draudimas panaikintas, atsižvelgiant į tai, kad jos ėmėsi reikiamų saugos gerinimo priemonių.   „Negalime sau leisti jokių kompromisų skrydžių saugos srityje ir turime likti budrūs;  piliečiai visame pasaulyje turi teisę skraidyti saugiai, – sakė Komisijos pirmininko pavaduotojas Antonio Tajani ir pridūrė: – Mums nepriimtina, kad oro susisiekimo bendrovės, teikdamos skrydžių paslaugas Europoje ir už jos ribų, taikytų skirtingus standartus – dabar tarptautinei bendruomenei pats metas persvarstyti saugos politiką;  nesaugioms oro susisiekimo bendrovėms apskritai neturėtų būti leista teikti skrydžių paslaugas.  Šis sąrašas labai padėjo didinti Europos oro erdvės saugą.  Turėtume palaipsniui pereiti prie tarptautinės strategijos, pagrįstos viso pasaulio šalių bendradarbiavimu.“  Naujasis ankstesnį pakeičiantis sąrašas jau paskelbtas Komisijos svetainėje (   http://ec.europa.eu/transport/air-ban/   ) .  Vertinant atnaujintą sąrašą galima daryti dvi pagrindines išvadas:  a) sąrašas labai skatina šalinti saugos trūkumus;  atitinkami subjektai iš tiesų gali būti išbraukti iš sąrašo, jei jie veiksmingai imasi tinkamų taisomųjų veiksmų, siekdami laikytis visų atitinkamų saugos standartų;  b) vis akivaizdžiau, kad Bendrijos sąrašas yra labiau prevencinė nei baudžiamoji priemonė aviacijos saugai užtikrinti.  Tai patvirtina gausūs pavyzdžiai, kai Bendrija sėkmingai pašalino galimas saugos grėsmes, todėl neprireikė imtis drastiškų priemonių ir įvesti apribojimų.  Pripažįstama, kad Indonezijos civilinės aviacijos administracija saugos srityje atliko svarbių patobulinimų ir pasiekė gerų rezultatų.  Keturis oro vežėjus – Garuda Indonesia, Airfast Indonesia, Mandala Airlines ir Premiair, – kuriems galioja 2007 m. liepos mėn. įvestas draudimas, galima išbraukti iš sąrašo, nes už jų veiklą atsakinga institucija sugebėjo užtikrinti, kad būtų laikomasi tarptautinių saugos standartų.  Tailando oro vežėjas One Two Go pašalintas iš sąrašo, nes Tailando aviacijos administracija atšaukė jo sertifikatą.  Pripažįstama Angolos civilinės aviacijos administracijos ir oro vežėjo TAAG Angola Airlines pasiekta pažanga palaipsniui sprendžiant saugos problemas.  Atsižvelgdamos į tai, Angolos ir Portugalijos civilinės aviacijos administracijos pasirašė bendradarbiavimo ir paramos susitarimą, pagal kurį šiai oro susisiekimo bendrovei vėl leista vykdyti skrydžius į Portugaliją, tačiau tik tam tikrais orlaiviais ir labai griežtomis sąlygomis.  Šiuo atnaujintu sąrašu taip pat pabrėžiama reguliaraus dialogo su tam tikromis valstybėmis jų oro vežėjų veiklos saugos klausimais svarba.  Šiuo požiūriu bus atsižvelgiama į geresnį saugos standartų laikymąsi ir atidžiai stebima įvairių Rusijos oro vežėjų veikla, kurią apribojo atitinkamos Rusijos institucijos.  Be to, atnaujinant sąrašą pripažintos Indonezijos, Gabono, Ukrainos ir Angolos civilinės aviacijos administracijų pastangos tobulinti priežiūrą, didinti saugą ir glaudžiai bendradarbiauti su Komisija.   Atsižvelgiant į nustatytus Zambijos ir Kazachstano aviacijos administracijų priežiūros sistemų saugos trūkumus, uždrausti šių dviejų valstybių visų oro vežėjų skrydžiai, išskyrus Kazachstano oro vežėją Air Astana , kurio veikla Bendrijoje labai suvaržyta griežtais apribojimais. Tačiau Bendrijos oro uostuose ir toliau pirmumo tvarka bus atliekami visų vežėjų, kuriems taikomas šis ir ankstesni atnaujinti sąrašai, patikrinimai perone, siekiant užtikrinti šių vežėjų veiklos atitiktį atitinkamiems saugos standartams.  Šiandien į Bendrijos sąrašą įtraukti 9 atskiri oro vežėjai, kurių veikla Europos Sąjungoje visiškai uždrausta: Air Koryo (Korėjos Liaudies Demokratinė Respublika), Air West (Sudanas), Ariana Afghan Airlines (Afganistanas), Siem reap Airways International (Kambodža), Silverback Cargo Freighters (Ruanda), Motor Sich, Ukraine Cargo Airways, Ukrainian Mediterranean Airlines ir Volare (Ukraina);  visi dvylikos šalių – Angolos, Benino, Kongo Demokratinės Respublikos, Pusiaujo Gvinėjos, Gabono (išskyrus tris vežėjus, kurių veiklai taikomi apribojimai ir tam tikros sąlygos), Indonezijos (išskyrus keturis vežėjus, kurie išbraukti iš sąrašo), Kazachstano (išskyrus vieną vežėją, kurio veiklai taikomi apribojimai ir tam tikros sąlygos), Kirgizijos Respublikos, Liberijos, Siera Leonės, Svazilando ir Zambijos – oro vežėjai (246);  septyni oro vežėjai, kuriems veiklą vykdyti leidžiama, tačiau taikomi apribojimai ir tam tikros sąlygos: TAAG Angola Airlines , Air Astana (Kazachstanas), Gabon Airlines, Afrijet ir SN2AG (Gabonas), Air Bangladesh ir Air Service Comores .  Tarptautinės civilinės aviacijos organizacijos (TCAO) saugos auditas yra atskaitos taškas ir vienas iš bendrųjų kriterijų, kuriais remiantis nustatomas veiklos draudimas. Todėl šioje srityje bendradarbiavimą su TCAO būtina stiprinti. Tai buvo liepos 9 d. įvykusio Komisijos pirmininko pavaduotojo A. Tajani ir TCAO Tarybos pirmininko R. Kobeho susitikimo pagrindinė tema. Ataskaitoje apie taisyklių įgyvendinimą, kuri bus pateikta vėliau šiais metais, taip pat bus siūloma stiprinti tarptautinį bendradarbiavimą.
