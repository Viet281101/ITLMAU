IP/09/ 1339  Briuselis, 2009 m. rugsėjo 21 d. Švenčiama Europos kalbų diena Rugsėjo 26 d. minimą Europos kalbų dieną šiemet Komisija švęs kone visą savaitę. Svarbiausias renginys – ankstyvojo kalbų mokymosi konferencija. Taip pat bus iškilmingai atidaryta daugiakalbystei skirta internetinė verslo platforma, įvyks filmo „Interpréter pour l'Europe“, kuriame diskutuojama apie prancūzų kalbos vartojimą ES, premjera, bus surengta konferencija „Kaip technologijos gali padėti vertėjams“, vyks viešos diskusijos apie daugiakalbystę. Briuselyje bus surengta vaikams skirtų daugiakalbystės renginių. Už daugiakalbystę atsakingas Europos Komisijos narys Leonardas Orbanas sakė: „Maži vaikai kalbas išmoksta nepaprastai greitai, o jei sudaromos tinkamos sąlygos, jų mokosi dar ir labai noriai. Todėl moksliniu požiūriu kalbų reikia pradėti mokytis kuo anksčiau.“ Rugsėjo 24–25 d. Briuselyje vyks ankstyvojo kalbų mokymosi konferencija, kurioje kalbės ir Komisijos narys L. Orbanas. Europos Komisija pradeda 2–6 m. vaikų tėvams skirtą kampaniją „Piccolingo“, kuria atkreipiamas dėmesys į potencialią kalbų mokymosi naudą vaikams ir aiškinama, kur tėvai gali gauti informacijos ir pagalbos. Tikslinė šios konferencijos auditorija: šios srities ekspertai, institucijų ir atitinkamų suinteresuotųjų šalių (pedagogų ir tėvų) asociacijų atstovai. Bus diskutuojama apie naujausius ankstyvojo kalbų mokymosi mokslinius tyrimus, gerąją ankstyvojo kalbų mokymosi patirtį bei specialiųjų poreikių turinčių vaikų mokymą užsienio kalbų. Gausu ir kitų renginių.  Rugsėjo 22 d. (antradienį) Briuselyje bus iškilmingai atidaryta internetinė verslo platforma, kurioje visuomenė galės diskutuoti daugiakalbystės ir verslo klausimais. Naudodamiesi šia programa socialiniai partneriai, prekybos organizacijos, prekybos rūmai, prekybos skatinimo organizacijos, mokyklos ir kitos mokymo įstaigos galės dalytis verslo bendruomenei naudinga gerąja patirtimi.  Rugsėjo 23 d. (trečiadienį) Paryžiuje EK Komunikacijos generalinio direktorato atstovybėje (288, boulevard Saint-Germain, 75007 Paryžius) 11–12.30 val. įvyks filmo „Interpréter pour l'Europe“, kuriuo siekiama paskatinti prancūzakalbius jaunuolius studijuoti vertimą žodžiu, premjera. Europos Komisijos Vertimo žodžiu generalinis direktoratas, netikėtai pajutęs vertėjų trūkumą, pradėjo informavimo kampaniją „Prancūzų kalba – reta kalba?“. Pastebima tendencija, kad tapti vertėjais žodžiu nori vis mažiau žmonių, o konkursus įveikia tik nedaugelis.  Rugsėjo 24 d. (ketvirtadienį) Liuksemburge Europos Komisijos Jean Monnet pastate (salė M6) 11 val. vyks konferencija „Kaip technologijos gali padėti vertėjams“. Bus aptariama, kaip skirtingomis žiniasklaidos priemonėmis sprendžiami su daugiakalbių naujienų pateikimu susiję klausimai.  Rugsėjo 25 d. (penktadienį) Briuselyje 12.30 val. bus surengta spaudos konferencija, kurioje dalyvaus Komisijos narys L. Orbanas. Po jos vyks specialistų pasitarimas ankstyvojo kalbų mokymosi klausimais ir bus demonstruojamas kalbų mokymosi kompiuterinis žaidimas „LinguaGo“, kurį galima rasti tinklavietėje „EuropaGO“. Be to, apie daugiakalbystę bus diskutuojama žiniasklaidoje – daugiakalbio turinio valdymo ir daugiakalbės žurnalistikos patirtimi dalysis tarptautinių televizijos kanalų, Europos radijo stočių ir daugiakalbių interneto svetainių atstovai.  Visą dieną Briuselio Jourdan aikštėje vyks renginiai vaikams, kuriuose dalyvaus ir Komisijos narys L. Orbanas. Bus pasakojami pasakojimai įvairiomis kalbomis, gros ir šoks Yehudi Menuhino fondo remiami artistai, bus kuriamas daugiakalbis komiksas. Be to, lankytojų lauks žaidimai, fokusai ir muzika.  Valstybėse narėse kalbų dienos renginius organizuoja Europos Komisijos atstovybės (http://ec.europa.eu/represent_en.htm). Daugiau informacijos Europos Komisijos narys L. Orbanas    http://ec.europa.eu/commission_barroso/orban/index_en.htm     Kalbų portalas   http://europa.eu/languages/en/home   Vertimo raštu generalinis direktoratas    http://ec.europa.eu/dgs/translation/index_en.htm     Švietimo ir kultūros generalinis direktoratas     http://ec.europa.eu/dgs/education_culture/index_en.html    Kalbų diena    http://ec.europa.eu/education/languages/news/news3509_en.htm     Europos Taryba   http://www.coe.int/    Svetainė „Kalbos padeda verslui“     http://ec.europa.eu/education/languages/languages-mean-business/doc1460_en.htm     ES knygynas – visi ES leidiniai   http://www.bookshop.europa.eu     EUR-Lex – ES teisės aktai   http://eur-lex.europa.eu/lt/index.htm     TED – viešieji pirkimai   http://ted.europa.eu
