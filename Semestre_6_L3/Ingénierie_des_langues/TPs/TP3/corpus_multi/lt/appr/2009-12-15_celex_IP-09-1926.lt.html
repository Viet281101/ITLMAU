IP/09/1926 Briuselis, 2009 m. gruodžio 15 d. Siekiama atgaivinti krizės paveiktas darbo rinkas  Šiandien paskelbtoje Europos Komisijos ataskaitoje teigiama, kad 2009 m. reagavimo į krizę priemonės ir ES finansinė parama padėjo sustabdyti neigiamą ekonomikos nuosmukio poveikį ES darbo rinkoms.  Tačiau, kad būtų galima sėkmingai pašalinti krizės padarinius, šios priemonės turi būti nuoseklios ir derėti su vykdomomis ilgalaikėmis užimtumo reformomis.  Bendrosios užimtumo ataskaitos projektas bus aptartas 2010 m. kovą Užimtumo ir Socialinių Reikalų Ministrų Taryboje ir bus panaudotas rengiant naują Europos Sąjungos 2020 m. ekonomikos augimo ir darbo vietų kūrimo strategiją, kurią ES vadovai turės patvirtinti 2010 m. pavasarį.  „Suderintos priemonės ir ES bei jos valstybių narių parama buvo labai svarbios stabilizuojant ekonomiką ir užkertant kelią didesniam nedarbo augimui 2009 m.  Tačiau dabar turime siekti, kad darbo vietų nebebūtų prarandama ir būtų atkuriamos tos, kurios buvo prarastos per krizę, – sakė Komisijos Pirmininkas José Manuelis Barroso.  – Turime žvelgti į priekį ir toliau bendromis pastangomis siekti užtikrinti ilgalaikį darbo vietų ir ekonomikos augimo stabilumą.  Įgyvendindami būsimą 2020 m. ES strategiją atgaivinsime socialinę rinkos ekonomiką ir sieksime, kad Europos Sąjungos ekonomika taptų stipresnė, ekologiškesnė ir įtraukesnė.“   Už užimtumą atsakingas Komisijos narys Vladimíras Špidla pridūrė:      „Šiuo metu svarbiausias ES užimtumo politikos uždavinys – suderinti trumpalaikes priemones ir ilgalaikes reformas.      Turėsime stiprinti ir perorientuoti reagavimo į krizę priemones, o galiausiai jų laipsniškai atsisakyti, kad būtų didinamas ES darbo rinkų lankstumas ir saugumas bei ekonomikos atsparumas nuosmukiams ateityje.“       Komisijos bendrosios užimtumo ataskaitos projekte pateikiama veiksmų, kurių buvo imtasi visoje Europos Sąjungoje, siekiant išsaugoti darbo vietas ir padėti tiems, kurie turi sunkumų, analizė ir išdėstomi ateities uždaviniai.  Dėl ekonomikos nuosmukio 2009 m. padėtis darbo rinkose labai pablogėjo – numatoma, kad ateinančiais metais nedarbo lygis nors lėčiau, bet ir toliau didės visose Europos Sąjungos šalyse.  Tikimasi, kad per ateinančius dvejus metus ekonomika laipsniškai atsigaus, tačiau darbo rinkoms prisitaikyti reikės daugiau laiko.  Ypač stipriai buvo paveiktos tam tikros grupės –  jaunimas, migrantai ir žemos kvalifikacijos darbininkai.   Atsižvelgdamos į tris ES užimtumo strategijos prioritetus, valstybės narės gerokai pakeitė savo užimtumo ir socialinę politiką, kad iš karto paskatintų ekonomiką ir nuo krizės poveikio apsaugotų pažeidžiamas visuomenės grupes.  Kovojant su išaugusiu nedarbu daugelyje šalių daugiau dėmesio skiriama viešosioms užimtumo paslaugoms, o ES finansine parama iš Europos socialinio fondo ir Europos prisitaikymo prie globalizacijos padarinių fondo labai prisidėta prie valstybių narių krizės poveikio šalinimo veiksmų finansavimo.  Pasirodė, kad socialinės apsaugos sistemos yra veiksmingos:  nors ir skirtingu mastu Europos Sąjungos šalyse, savaiminės stabilizavimo priemonės sušvelnino staigų nuosmukio sukeltą poveikį.  Valstybių narių gebėjimas tenkinti didėjančius socialinės apsaugos poreikius labai nevienodas, todėl ypač pabrėžiama būtinybė laikytis tvirtos politikos, siekiant įdarbinti tuos, kurie neteko darbo.  Tolesnė veikla  Šiuo metu svarbiausias ES ir jos valstybių narių uždavinys – sukurti tinkamą stabilios darbo rinkos gaivinimo sistemą.  Skatinant naujų ir geresnių darbo vietų kūrimą svarbiausia sėkmingos krizės padarinių šalinimo strategijos, pagal kurias asmenys ir įmonės rengiami priimti struktūrinius iššūkius, ir veiksminga viešoji politika, kurios laikomasi modernizuojant darbo rinkas.  Komisijos pateiktą ataskaitą ES užimtumo ir socialinių reikalų ministrai aptars Užimtumo, Socialinės Politikos, Sveikatos ir Vartotojų Reikalų Tarybos susitikime 2010 m. kovo 8–9 d., be to, ataskaitą naudos Komisija ir valstybės narės rengdamos 2020 m. ES strategiją Europos Vadovų Tarybai, vyksiančiai 2010 m. pavasarį.  Prieš šią ataskaitą buvo paskelbta ataskaita „Užimtumas Europoje 2009 m.“, kurioje detaliau nagrinėtos naujausios ES darbo rinkų tendencijos (žr.   IP/09/1803   ).  Taip pat žr.  MEMO/09/554  Papildoma informacija Bendrosios užimtumo ataskaitos projektas   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Ataskaita „Užimtumas Europoje 2009 m.“    http://ec.europa.eu/social/main.jsp?catId=119&amp;langId=en    Mėnesinė darbo rinkos stebėsenos apžvalga    http://ec.europa.eu/social/main.jsp?catId=120&amp;langId=en     Užsisakykite el. paštu siunčiamą nemokamą Europos Komisijos informacinį biuletenį apie užimtumą, socialinius reikalus ir lygias galimybes     http://ec.europa.eu/social/e-newsletter
