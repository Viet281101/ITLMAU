IP/09/615
Briuselis, 2009 m. balandžio 22 d.Bolonijos procesas
– ateinančio dešimtmečio universitetų reformosBalandžio 28–29 d. Belgijos Leveno
ir Naujojo Leveni miestuose susitiks už aukštąjį mokslą
atsakingi 46 Europos valstybių ministrai, kurie įvertins
Bolonijos proceso pasiekimus, nustatys naują darbotvarkę ir aptars
ateinančio dešimtmečio (iki 2020 m.) Europos aukštojo
mokslo erdvės prioritetus. Pirmą kartą Bolonijos
politikos forume susitiks ne tik 46 procese dalyvaujančios
valstybės, bet ir 20 ne Europos valstybių – tai rodo
didelį kitų pasaulio šalių susidomėjimą Europos
aukštojo mokslo erdvės
reformomis[1].
Bolonijos procese 1999 m. dalyvavo 29 valstybės, šiemet
jau 46[2] – tai tikra
sėkmės istorija. Naujausioje Bolonijos proceso
apžvalginėje ataskaitoje, kuri bus pateikta ministrams Levene ir
Naujajame Leveni, daroma išvada, kad įgyvendinant Bolonijos reformas
buvo padaryta didžiulė, nors šiek tiek netolygi, pažanga.
Naujausioje Komisijos ataskaitoje patvirtinama ši teigiama
išvada ir nurodoma, kad padaryta didelė pažanga, įskaitant
ir struktūrinių reformų srityje. Dabar daugiau dėmesio
reikėtų skirti nacionalinei politikai modernizuoti ir Europos
aukštojo mokslo įstaigų reformoms įgyvendinti.
Vykdant pagrindines Bolonijos reformas daugiausia dėmesio skiriama
šiems dalykams:trijų studijų pakopų sistemai (bakalauro,
magistrantūros ir doktorantūros studijoms), 
aukštojo mokslo kokybei užtikrinti, 
kvalifikacijos ir studijų laikotarpiams pripažinti.
Vykdant šias reformas buvo sudaryta naujų galimybių
universitetams ir studentams. Pernai pradėjęs veikti Europos
aukštojo mokslo kokybės užtikrinimo registras padeda skleisti
informaciją apie Europos aukštąjį mokslą ir stiprinti
pasitikėjimą aukštojo mokslo įstaigomis ir programomis tiek
Europoje, tiek visame pasaulyje.
Komentuodamas būsimą ministrų susitikimą, už
švietimą, mokymą, kultūrą ir jaunimą atsakingas
Europos Komisijos narys Jánas Figelis sakė: „Vykdant Bolonijos
procesą aukštojo mokslo sistemos tapo lengviau suderinamos ir
palyginamos. Be to, dėl šio proceso Europa tapo patrauklesnė
kitų pasaulio šalių studentams. Kad pasiektume 1999 m.
nustatytus tikslus, dar turime padirbėti. Privalome nuolatos judėti
į priekį, siekdami spręsti naujas problemas, ypač esant
dabartinei ekonomikos krizei. Aukštajam mokslui tenka labai svarbus tvaraus
ekonomikos atgaivinimo ir naujovių skatinimo vaidmuo. Universitetai privalo
tapti modernesni, ir tai, kad šią būtinybę plačiai
pripažįsta ne tik Europos, bet ir viso pasaulio vyriausybės, yra
svarbus Bolonijos proceso sėkmę lemiantis veiksnys.“
Naujausio Eurobarometro tyrimo, per kurį buvo apklausti
aukštųjų mokyklų studentai, duomenimis, studentai
norėtų didesnių galimybių gauti aukštąjį
išsilavinimą, o universitetai turėtų pradėti
bendradarbiauti su darbo rinka ir sudaryti galimybes mokytis visą
gyvenimą. Net 97 % respondentų mano, kad studentams svarbu
suteikti tas žinias ir gebėjimus, kurie padės jiems
sėkmingai įsitvirtinti darbo rinkoje. 
Didžioji dauguma (87 %) pritaria, kad aukštojo mokslo
įstaigos turėtų skatinti naujoves ir ugdyti verslumu
grindžiamą studentų ir darbuotojų mąstymą ir
kad praktika privačiose įmonėse turėtų būti
neatskiriama studijų proceso dalis. Vis daugiau studentų
pageidauja mokytis užsienyje, dauguma – gauti daugiau informacijos
apie aukštojo mokslo įstaigų kokybę, kad galėtų
pasirinkti jų poreikius atitinkančias studijas. 
Europos Komisija, bendradarbiaudama su valstybėmis narėmis ir
aukštojo mokslo sektoriumi, siekia padėti įgyvendinti
universitetų modernizavimo darbotvarkę pagal Lisabonos ekonomikos
augimo ir darbo vietų kūrimo strategiją. Parama skiriama
pagal Mokymosi visą gyvenimą programą („Erasmus“
veikla), 7-ąją ES bendrąją mokslinių tyrimų
programą ir Konkurencingumo ir inovacijų programą, taip pat
lėšų gaunama iš struktūrinių fondų ir Europos
investicijų banko (EIB) paskolų. 
Be to, Komisija išorės politika ir programomis remia kitų
pasaulio šalių aukštojo mokslo reformas. ES kaimyninės
šalys taip pat gali gauti paramą, kaip antai per programą
„Tempus“. Santykiai su kitomis šalimis partnerėmis
skatinami įvairiomis dvišalėmis ir daugiašalėmis
bendradarbiavimo programomis: „ES–JAV ir Kanada“, EDULINK,
Lotynų Amerikos ALFA programa ir naująja Afrikai skirta programa
„Nyerere“. Galiausiai yra programa „Erasmus
Mundus“, pagal kurią studentams iš viso pasaulio skiriamos
stipendijos studijuoti pagal integruotas magistro programas įvairiose
Europos šalyse. Naujuoju šios programos etapu įtraukiamos ir
doktorantūros studijos. Remdama aukštojo mokslo įstaigų
mokslinius tyrimus pagal 7-ąją ES bendrąją mokslinių
tyrimų programą, Komisija taip pat numato bendradarbiauti su Europai
nepriklausančių šalių įstaigomis. Programa „Marie
Curie“ atskiriems mokslo darbuotojams suteikia galimybę prisijungti
prie kitos šalies mokslinių tyrimų komandos. 
Daugiau informacijos:
Europos Komisijos: MEMO/09/170
[DUK apie Bolonijos procesą], 2009 m. balandžio 22 d.
Europos Komisijos: MEMO/09/172
[„Eurydice“ ataskaita], 2009 m. balandžio 22 d.
Europos Komisijos: MEMO/09/171
[Eurobarometras], 2009 m. balandžio 22 d.
Europos Komisijos svetainė Higher
education
Europos Komisijos svetainė Higher Education BolognaOficiali Bolonijos proceso interneto svetainė Bologna
Process
Bologna
Ministerial Conference, Naujasis Leveni ir Levenas, 2009 m. balandžio
28-29 d.
[1]Pakviestos
valstybės: Marokas, Tunisas, Egiptas, Etiopija, Senegalas, Tanzanija,
Pietų Afrika, Izraelis, Jordanija, Kazachija, Kirgizija, Indija, Kinija,
Japonija, Vietnamas, Australija, Naujoji Zelandija, Brazilija, Meksika,
Jungtinės Amerikos Valstijos ir
Kanada.[2] Airija,
Albanija, Andora, Armėnija, Austrija, Azerbaidžanas, Belgija, Bosnija
ir Hercegovina, Bulgarija, Buvusioji Jugoslavijos Respublika Makedonija,
Čekija, Danija, Estija, Graikija, Gruzija, Islandija, Ispanija, Italija,
Jungtinė Karalystė, Juodkalnija, Kipras, Kroatija, Latvija, Lenkija,
Lichtenšteinas, Lietuva, Liuksemburgas, Malta, Moldova, Nyderlandai,
Norvegija, Portugalija, Prancūzija, Rumunija, Rusijos Federacija, Serbija,
Slovakija, Slovėnija, Suomija, Švedija, Šveicarija, Turkija,
Ukraina, Vatikanas, Vengrija, Vokietija.
