IP/09/266
Briuselis, 2009 m. vasario 16 d.Antžeminės televizijos analoginio
transliavimo pabaiga ES valstybėse narėseEuropa – analoginės televizijos keitimo
skaitmenine pasaulinė lyderė. Europos Komisija
rūpinasi, kad radijo dažnių spektro atlaisvinimas ir tolesnis
naudojimas būtų koordinuojamas, nes nori užtikrinti, kad ES
piliečiai galėtų naudotis skaitmeninės televizijos
privalumais ir rinktis vis daugiau interaktyviosios televizijos paslaugų
(pavyzdžiui, raiškiąją televiziją arba
užsakomąsias vaizdo paslaugas), teikiamų įvairiomis
techninėmis priemonėmis, įskaitant antžeminę,
kabelinę, palydovinę televiziją, taip pat internetu ir judriojo
ryšio tinklais transliuojamą televiziją. To siekdamos
valstybės narės palaipsniui nutraukia analoginį
transliavimą, kuriam reikia daug radijo dažnių spektro, ir
pereina prie skaitmeninio transliavimo. Apskritai Europoje vis sparčiau
atsisakoma antžeminės televizijos analoginio transliavimo. Tokio
televizijos transliavimo nebeliko penkiose valstybėse narėse
(Liuksemburge, Nyderlanduose, Suomijoje, Švedijoje ir Vokietijoje), o iki
2010 m. šis keitimo procesas turėtų apimti visą ES.
Tikimasi, kad nustatyto ES termino analoginį transliavimą baigti iki
2012 m. laikysis beveik visos valstybės narės. 
„Skaitmeninės televizijos privalumais naudojasi vis daugiau
europiečių. Pagal antžeminės televizijos analoginio
transliavimo keitimą skaitmeniniu kelios ES valstybės narės yra
aiškios pasaulio lyderės, – sakė už ES
telekomunikacijas ir žiniasklaidą atsakinga Komisijos narė
Viviane Reding. – Prie skaitmeninio transliavimo Europoje pereinama
pagal planą, ir šis procesas, palyginti su kitomis pasaulio
šalimis, vyksta sklandžiai. Neabejoju, kad per ateinančius dvejus
metus prie skaitmeninės eros lyderių grupės prisijungs daugiau ES
valstybių. Vadinasi, naujoms televizijos ir belaidžio ryšio
paslaugoms atsiras laisvo radijo dažnių spektro, jei tik Europa
greitai priims tinkamus sprendimus. Tokie suderinti sprendimai, kaip panaudoti
atlaisvintus dažnius, ypač svarbūs tam, kad ekonomika kuo
greičiau atsigautų.“ 
Transliuojant skaitmeninius signalus užtikrinama geresnė vaizdo
kokybė, geresnis garsas, nešiojamieji įrenginiai geriau priima
signalus, perduodama daugiau televizijos ir radijo kanalų, teikiamos
geresnės informacijos paslaugos (pavyzdžiui, teletekstas).
Skaitmeniniam transliavimui radijo dažnių spektras naudojamas
efektyviau, todėl laisvus spektro išteklius galima skirti kitiems
tikslams, pavyzdžiui, raiškiajai televizijai, judriajam ryšiui
arba belaidei plačiajuostei interneto prieigai kaimo vietovėse.
Dėl to telekomunikacijų ir žiniasklaidos sektoriuose
turėtų atsirasti daugiau naujovių diegimo paskatų ir
plėtros galimybių, o drauge būtų skatinamas Europos
ekonomikos atsigavimas. Komisija rengia bendrą strategiją, kaip
naudoti radijo dažnių spektrą, atlaisvintą perėjus prie
skaitmeninio transliavimo, kad būtų užtikrinta didžiausia
nauda vidaus rinkai su 500 mln. piliečių. 
Antžeminė televizija skaitmeniu būdu pradėta transliuoti
21 valstybėje narėje (Austrijoje, Belgijoje, Bulgarijoje,
Čekijoje, Danijoje, Estijoje, Graikijoje, Ispanijoje, Italijoje,
Jungtinėje Karalystėje, Latvijoje, Lietuvoje, Liuksemburge, Maltoje,
Nyderlanduose, Prancūzijoje, Slovėnijoje, Suomijoje, Švedijoje,
Vengrijoje, Vokietijoje) ir gali būti priimama tam tikrose tų
valstybių teritorijų dalyse. Dar penkios valstybės narės
(Airija, Kipras, Lenkija, Portugalija ir Slovakija) pranešė, kad
skaitmeninės transliacijos bus pradėtos ne vėliau kaip iki
2010 m. Rumunija plano dar neparengė.
Antžeminė analoginė televizija nebetransliuojama Belgijoje
(Flandrijoje), Liuksemburge, Nyderlanduose, Suomijoje, Švedijoje,
Vokietijoje ir beveik visoje Austrijoje. Iki 2010 m. pabaigos analoginio
transliavimo bus atsisakyta Austrijoje, Danijoje, Estijoje, Ispanijoje, Maltoje
ir Slovėnijoje. Nuo 2010 m. pabaigos iki 2012 m. pabaigos
antžeminės televizijos analoginis transliavimas bus nutrauktas
Belgijoje (Valonijoje ir Briuselio regione), Bulgarijoje, Čekijoje,
Graikijoje, Italijoje, Jungtinėje Karalystėje, Kipre, Latvijoje,
Lietuvoje, Portugalijoje, Prancūzijoje, Rumunijoje, Slovakijoje ir
Vengrijoje. Analoginis transliavimas Lenkijoje bus nutrauktas ne vėliau
kaip iki 2015 m.GrupėValstybės narėsA (analoginis transliavimas nutrauktas)BE (Flandrija), DE, FI, LU, NL, SEB (analoginis transliavimas bus nutrauktas iki 2010 m. pabaigos
arba anksčiau)AT, DK, EE, ES, MT, SIC (analoginis transliavimas bus nutrauktas iki 2012 m. pabaigos
arba anksčiau)BE (Briuselio regionas), BG, CY, CZ, EL, FR, HU,
IT, LT, LV, PT, RO, SK, UKJungtinėse Amerikos Valstijose analoginį transliavimą nutarta
nutraukti 2009 m. birželio 12 d. Tokį transliavimą
Japonijoje planuojama nutraukti 2011 m. liepos mėn., Pietų
Korėjoje – 2012 m. pabaigoje, Australijoje – 2013 m.,
Indijoje ir Rusijoje – 2015 m. 
Europoje antžeminės televizijos skaitmeniniam transliavimui
naudojama DVB-T technologija. Europos Komisija ragina taikyti DVB grupės
standartus Europos Sąjungoje ir pasaulyje (IP/08/451).
Daugiau informacijos: 
Valstybių
narių informacija apie planus pereiti prie skaitmeninio transliavimo
paskelbta Komisijos svetainėje
http://ec.europa.eu/information_society/policy/ecomm/current/broadcasting/switchover/national_plans/index_en.htmKomunikatas dėl
analoginio transliavimo spartesnio keitimo skaitmeniniu skelbiamas 
http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT
Komunikatas
dėl atlaisvintų dažnių („skaitmeninio
dividendo“) panaudojimo paskelbtas:
http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT
