IP/09/969  Briuselis, 2009 m. birželio 19 d.  „Žalioji savaitė 2009“.  Klimato kaita – kovoti ir taikytis  Gruodį Kopenhagoje vyksiančioje konferencijoje turėtų būti galutinai suderintas naujas susitarimas dėl klimato, todėl per Briuselyje, Charlemagne’o rūmuose birželio 23–26 d. vyksiančią Europos Komisijos rengiamą „Žaliosios savaitės 2009“ konferenciją pagrindinis dėmesys klimato kaitai teks neatsitiktinai.  Per „Žaliąją savaitę“ – didžiausią Europos aplinkos politikai skirtą metinę konferenciją, kurios šiemetinis šūkis „kovoti ir taikytis“, – bus nagrinėjami daugialypiai ES ir pasaulio šiltnamio efektą sukeliančių dujų išmetimo mažinimo ir prisitaikymo prie jau vykstančios klimato kaitos uždaviniai.  Aštuoniose konferencijos sesijose bus kuriamos tikroviškos vizijos, kaip 2050 m. atrodytų pasaulis, kuriame būtų naudojamos mažai anglies dioksido į aplinką išskiriančios technologijos.  Tikimasi, kad šiame trijų dienų renginyje dalyvaus per 4 000 europiečių ir svečių iš kitų žemynų.  Baigiamojoje sesijoje birželio 26 d. Komisijos Pirmininkas José Manuelis Barosso skaitys pagrindinį pranešimą apie Kopenhagos susitarimo perspektyvas.   Už aplinką atsakingas Europos Komisijos narys Stavras Dimas sakė:  „Artėjant Kopenhagos konferencijai, 2009-ieji gali tapti istoriškai lemtingi kovoje su klimato kaita, kuomet bus išvengta pavojingo jos masto ir drastiškų pasekmių žmonijai.  Išsami „Žaliosios savaitės“ programa leis dalyviams pasidalyti žiniomis apie įvairiausius su klimato kaita susijusius klausimus, kuriuos politikai, ūkio subjektai ir plačioji visuomenė turi spręsti jau dabar.“   Keturios temos per 36 sesijas   Devintus metus rengiama „Žalioji savaitė“ ir su ja susijusi paroda jau tapo pagrindiniu kasmetiniu forumu, kuriame diskutuojama apie aplinkos apsaugą, dalijamasi bendrąja bei ekspertų patirtimi ir geriausios praktikos pavyzdžiais.   „Žaliojoje savaitėje“ dalyvauja įvairių lygmenų valdžios institucijų, tarptautinių institucijų, verslo, nevyriausybinių organizacijų ir mokslo bei akademinės bendruomenės atstovai.  Konferencijos tikslas – aptarti veiksmingiausius Europos aplinkos saugojimo ir gerinimo šiai ir ateinančioms kartoms būdus.  Renginyje visi gali dalyvauti nemokamai.  Šiuo metu yra užsiregistravę daugiau kaip 4 000 dalyvių.  Per 2009 m. „Žaliąją savaitę“ bus nagrinėj amos tokios su klimato kaita susijusios temos:  ES klimato kaitos politika,  tarptautinis lygmuo,  gyvenimas kintant klimatui  ir 2050-ųjų vizija – anglies dioksido neišmetanti visuomenė.  Programą sudaro 36 konferencijos sesijos, kurių dalis organizuojama bendrai su Briuselyje įsikūrusia ekspertų grupe „Friends of Europe“ („Europos draugai“), ir kelios papildomos susijusios sesijos.   Tarp įvairių aptarsimų klausimų paminėtini ES klimato kaitos ir energetikos priemonių paketo įgyvendinimas, klimato kaitos poveik is užimtumui ir socialinei sanglaudai, biologinės įvairovės prisitaikymo prie klimato kaitos būdai, ekonomikos kreipimas ekologijos linkme, žemės ūkio uždaviniai, tarptautinio saugumo lygmuo ir naujausi anglies dioksido surinkimo ir saugojimo srities pokyčiai.   Komisijos narys Stavras Dimas sakys kalbą aukšto lygio įžanginėje sesijoje ir baigiamojoje sesijoje, skirtoje temai „Kelias į Kopenhagą“.  Be Komisijos Pirmininko José Manuelio Barosso, baigiamojoje sesijoje taip pat kalbės Švedijos aplinkos ministras Andreas Carlgrenas ir Kinijos mokslų akademijos profesorius Wang Yi.  „Žaliojoje savaitėje 2009“ pranešimus taip pat skaitys:   Čekijos aplinkos ministras Ladislavas Miko,   J. E. Vanuatu ambasadorius Roy Mickey Joy,   J. E. Belizo ambasadorius Joy Grantas,    JT specialusis pasiuntinys klimato kaitos klausimu Festus Mogae,   JT Tarpvyriausybinės klimato kaitos komisijos pirmininko pavaduotojas prof. Jeanas-Pascalis van Ypersele,   Pasaulio laukinės gamtos fondo (WWF) Europos politikos biuro direktorius Tony Longas,   „GE Ecomagination“ viceprezidentas Steve’as Fludderis,   Tarptautinės gamtos apsaugos sąjungos vyriausiasis mokslininkas Jeffas McNeely,   rašytojas ir futurologas Ray Hammondas.   Visas sesijas bus galima stebėti tiesiogiai „Žaliosios savaitės“ svetainėje    http://ec.europa.eu/environment/greenweek/home.html   .   LIFE apdovanojimai ir vakaro renginiai   Birželio 24 d. 14.00–16.00 val. bus pristatyti ir apdovanoti penki patys geriausi 2008–2009 m. „LIFE aplinkos“ projektai, penki patys geriausi 2007–2008 m. „LIFE gamtos“ projektai.  „LIFE aplinkos“ apdovanojimai bus skirti Danijos, Liuksemburgo, Italijos (2) ir Jungtinės Karalystės projektams, o „LIFE gamtos“ – Ispanijos, Suomijos (2), Vengrijos ir Graikijos projektams.    Išsamesnės informacijos apie projektus galima rasti      http://ec.europa.eu/environment/life/bestprojects/best2008-2009/index.htm   (LIFE aplinka),    http://ec.europa.eu/environment/life/bestprojects/bestnat2007-2008/index.htm      (LIFE gamta). Kiekvieną „Žaliosios savaitės“ vakarą vyks renginiai, iš kurių vienas – naujo filmo apie klimato kaitą „The Age of Stupid“ („Kvailių amžius“) peržiūra birželio 24 d. Spaudos konferencijos Birželio 23 d. 12.30 val. Berlaymont’o pastato spaudos konferencijų salėje vyks Komisijos nario S. Dimo ir ministro L. Miko bendra spaudos konferencija.  Birželio 26 d. 9.15 val. Charlemagne’o rūmų Raudonojoje salėje ( Salon Rouge ) vyks bendra Komisijos nario S. Dimo ir ministro A. Calgreno spaudos konferencija.   Saugumo sumetimais visi dalyviai, įskaitant ES institucijoms akredituotus žurnalistus, norėdami įeiti į Charlemagne’o rūmus, privalės turėti „Žaliosios savaitės“ skiriamąjį ženklą.  Registruotis galima atvykus į konferenciją arba iš anksto internetu (rekomenduojama)   https://gw09.regware.be/   . Kita informacija Visą „Žaliosios savaitės“ programą ir žiniasklaidos informaciją rasite    http://ec.europa.eu/environment/greenweek/home.html   .
