IP/09/515
Briuselis, 2009 m.
balandžio 1 d.Antimonopolinė
politika. Komisijos narė N. Kroes atkreipia dėmesį į
MasterCard sprendimą sumažinti tarptautinius
daugiašalius tarpbankinius mokesčius ir panaikinti neseniai
įvestus didesnius savo sistemos mokesčiusUž konkurenciją atsakinga Europos
Komisijos narė Neelie Kroes pareiškė, jog, remdamasi turima
informacija, nemano, kad reikia imtis priemonių prieš MasterCard
dėl to, kad bendrovė nevykdė 2007 m. Komisijos
sprendimo, kuriame nustatyta, jog MasterCard, taikydama tarptautinius
daugiašalius tarpbankinius mokesčius, pažeidžia EB sutartyje
nustatytas taisykles dėl konkurenciją ribojančių
veiksmų taikymo (žr. IP/07/1959 ir MEMO/07/590).
Vadovaudamasi 2007 m. sprendimu, 2008 m. birželio 12 d.
MasterCard laikinai panaikino tarptautinius daugiašalius tarpbankinius
mokesčius (žr. MEMO/08/397), tačiau nuo 2008 m.
spalio mėn. padidino savo sistemos mokesčius. Dabar MasterCard
nutarė taikyti naują tarptautinėms operacijoms taikomų
daugiašalių tarpbankinių mokesčių metodiką –
dėl to labai sumažės vidutinis svertinis daugiašalių
tarpbankinių mokesčių lygis, palyginti su tuo, kuris buvo
laikomas pažeidžiančiu ES antimonopolines taisykles. Pagal
naująją metodiką didžiausias vidutinis svertinis
daugiašalis tarpbankinis mokestis už vieną operaciją
vartojimo kredito kortele bus sumažintas iki 0,30 %, o už
vieną operaciją vartojimo debeto kortele – iki 0,20 %. Be
to, MasterCard sutiko nuo 2009 m. liepos mėn. atšaukti
2008 m. spalio mėn. įvestus didesnius savo sistemos
mokesčius. Galiausiai MasterCard sutiko 2009 m. liepos mėn.
pakeisti savo sistemos taisykles, kad mokėjimo kortelių rinka
būtų skaidresnė ir konkurencingesnė. Ateinančiais
mėnesiais bus atidžiai stebima, kaip įgyvendinami šie
pokyčiai.
Už konkurenciją atsakinga Komisijos narė Neelie Kroes
sakė: „Esu tikra, kad šiais įsipareigojimais ne tik bus
padidintas MasterCard mokėjimo kortelių sistemos veiksmingumas
ir skaidrumas, bet apčiuopiamos naudos gaus ir vartotojai bei
mažmenininkai. Taikant naująją metodiką, bankams ir
mažmenininkams bus aiškiau, kaip daugiašaliai tarpbankiniai
mokesčiai apskaičiuojami, be to, palyginti su ankstesniais
MasterCard daugiašaliais tarpbankiniais mokesčiais, jie labai
sumažės. Ateinančiais mėnesiais atidžiai
stebėsime, kaip tai bus įgyvendinama.“
2007 m. gruodžio mėn. Komisija nusprendė (žr.
IP/07/1959 ir MEMO/07/590), kad MasterCard nustatyti
daugiašaliai tarpbankiniai mokesčiai už tarptautines operacijas,
atliekamas MasterCard ir Maestro debeto ir vartojimo kredito
kortelėmis Europos ekonominėje erdvėje (EEE), neatitiko EB
sutartyje nustatytų taisyklių dėl konkurenciją
ribojančių veiksmų taikymo (81 straipsnis). Vis dėlto
sprendimu nebuvo atmesta tikimybė, kad daugiašaliai tarpbankiniai
mokesčiai galėtų būti suderinami su EB
antimonopolinėmis taisyklėmis, jeigu teigiamai veiktų
naujovių diegimą bei veiksmingumą ir vartotojai iš to
galėtų gauti apčiuopiamos naudos. 
Sprendimu bendrovei MasterCard duoti šeši mėnesiai (iki
2008 m. birželio 21 d.) pakeisti savo elgesį taip, kad
būtų paisoma antimonopolinių taisyklių. Kartu numatyta
galimybė nustatyti baudas už bet kokį vėlavimą vykdyti
šį sprendimą.
2008 m. birželio 12 d. (žr. MEMO/08/397)
MasterCard laikinai panaikino tarptautinius daugiašalius
tarpbankinius mokesčius ir toliau dalyvavo diskusijose dėl metodikos,
kuria būtų nustatyti tokie daugiašaliai tarpbankiniai
mokesčiai, kad vartotojai ir mažmenininkai irgi gautų deramos
naudos.
MasterCard įsipareigojimai
MasterCard prisiėmė tris įsipareigojimus:
- Pirma, nuo 2009 m. liepos mėn. skaičiuoti tarptautinius
daugiašalius tarpbankinius mokesčius pagal metodiką, kuria
būtų užtikrinama, kad daugiašaliai tarpbankiniai
mokesčiai rodytų, jog prekybos ar paslaugų įmonėms
operacijų atžvilgiu naudingiau priimti mokėjimo korteles, o ne
grynuosius pinigus. Skaičiuojant daugiašalius tarpbankinius
mokesčius pagal šią metodiką, labai sumažėtų
didžiausias vidutinis svertinis daugiašalių tarpbankinių
mokesčių lygis: 0,30 % už operaciją vartojimo kredito
kortelėmis ir 0,20 % už operaciją vartojimo debeto
kortelėmis. Informacija palyginimui: priklausomai nuo kortelės,
MasterCard tarptautiniai daugiašaliai tarpbankiniai mokesčiai
2007 m. svyravo nuo 0,80 % iki 1,90 %. Maestro
tarptautiniai daugiašaliai tarpbankiniai mokesčiai svyravo nuo daugiau
kaip 0,40 % iki daugiau kaip 0,75 %.
- Antra, 2009 m. liepos mėn. MasterCard atšauks
2008 m. spalio mėn. paskelbtus didesnius savo sistemos mokesčius
(žr. toliau).
- Trečia, 2009 m. liepos mėn. MasterCard priims tam
tikras sistemos skaidrumo didinimo priemones – taip vartotojai ir prekybos
ar paslaugų įmonės turės daugiau informacijos ir galės
geriau pasirinkti naudojamas arba priimamas mokėjimo priemones.
Pavyzdžiui, MasterCard taisyklės bus pakeistos taip, kad
prekybos ar paslaugų įmonėms būtų siūlomi ir
taikomi skirtingi mokesčiai pagal tai, kokios rūšies kortelė
naudojama, t. y. jiems bus pasiūlyti diferencijuoti
mokesčiai.
2008 m. spalio mėn. MasterCard peržiūrėjo
savo kainodaros struktūrą, taikomą EEE aptarnaujantiems bankams,
ir padidino tam tikrus esamus aptarnaujančių bankų mokesčius
(kurie taikomi pagal MasterCard mokėjimo kortelių sistemą
bankams nariams, atsižvelgiant į tai, kaip jie laikosi sistemos
sąlygų), įvedė naują mokestį aptarnaujantiems
bankams bei panaikino tam tikrus aptarnaujančio banko mokesčio
netaikymo atvejus. Tačiau šie mokesčiai dabar bus panaikinti.
Turėdama omenyje
daugiašalių tarpbankinių mokesčių pakeitimus, kuriuos
padarys MasterCard, šios bendrovės sutikimą panaikinti
padidintus savo sistemos mokesčius ir remdamasi turima informacija,
Komisijos narė N. Kroes neketina siūlyti Komisijai imtis
priemonių prieš MasterCard dėl to, kad bendrovė
nevykdė 2007 m. Komisijos sprendimo arba dėl to, kad
pažeidė antimonopolines taisykles, padidindama savo sistemos
mokesčius arba iš naujo nustatydama tarptautinius daugiašalius
tarpbankinius mokesčius.
Kiek tai susiję su Visa elgesiu mokėjimo kortelių
rinkoje, Komisija tęs antimonopolinį tyrimą (žr.
MEMO/08/170) ir stebės kitų rinkos dalyvių elgesį,
kad užtikrintų šioje rinkoje veiksmingą konkurenciją,
kuri būtų naudinga tiek prekybos ar paslaugų įmonėms,
tiek vartotojams.
Daugiau informacijos rasite MEMO/09/143.
