IP/09/510
V Bruselu dne 31. března 2009Životní
prostředí: EU slaví 30 let od schválení
směrnice o ptácíchPrvní právní akt EU
týkající se přírody – směrnice o
ptácích – slaví 2. dubna své 30.
výročí. Tento právní předpis je
jedním z největších úspěchů
evropské politiky životního prostředí a je
základem strategie EU pro zastavení ztráty biologické
rozmanitosti. Směrnice o ptácích hrála klíčovou
úlohu při zamezení snižování stavu
některých z nejohroženějších druhů
ptáků v Evropě, zejména díky síti
zvláště chráněných oblastí, která byla
směrnicí zřízena. Díky cíleným krokům,
které Evropská unie, vlády států, ochranáři
přírody a dobrovolníci podnikali ve snaze směrnici prakticky
provádět, má nyní mnoho druhů ptáků před
sebou lepší vyhlídky. Mezi ně patří kolpík
bílý (Platalea leucorodia), orel mořský (Haliaeetus
albicilla) a orel iberský (Aquila adalberti). V současnosti
existuje téměř 5 000 zvláštně
chráněných oblastí, které zaujímají více
než 10 % povrchu EU. Tyto oblasti jsou nedílnou
součástí ekologické sítě Natura 2000.
Směrnice o ptácích je výborným příkladem
sdílené odpovědnosti a spolupráce mezi 27
členskými státy EU.
Komisař pro životní prostředí Stavros Dimas
prohlásil: „Směrnice o ptácích je jedním
z velkých úspěchů politiky životního
prostředí EU. Je konkrétním výrazem našeho
odhodlání v oblasti zachování celosvětové
biologické rozmanitosti. Ptáci jsou nejen skutečně
nádhernou a velmi cennou součástí našeho
přírodního dědictví, nýbrž
i důležitým ukazatelem stavu životního
prostředí. Vysoká úroveň norem stanovených
směrnicí byla pro ptactvo volně žijící
v Evropě velkým přínosem. Pro zajištění
dlouhodobě zdravé populace ptactva je však nadále třeba
vypořádat se s důležitými úkoly.
Směrnice o ptácích je dnes stejně relevantní, jako byla
před 30 lety a i v budoucnu bude hrát
klíčovou úlohu při provádění naší
politiky biologické rozmanitosti.“
Přínos směrnice o ptácích
I třicet let po svém přijetí zůstává
směrnice o ptácích nejdůležitějším
právním předpisem EU v oblasti ochrany evropského
ptactva. Rovněž představuje jednu
z nejúspěšnějších environmentálních
politik EU.
Studie zveřejněná v časopisu Science
potvrdila, že směrnice významným způsobem
přispěla k zastavení snižování stavu
některých z nejohroženějších druhů
evropských ptáků. Zlepšení stavu u takových
druhů ptáků, jako je například burňák
madeirský (Pterodroma madeira), pelikán kadeřavý
(Pelecanus crispus) a kormorán malý (Phalacrocorax
pygmaeus), lze z velké části připsat vymezení
zvláště chráněných oblastí. Síť
čítající téměř 5 000 zvláště
chráněných oblastí pokrývá více než 10 %
evropské pevniny, jakož i značnou část
pobřežních mořských oblastí. 
Směrnice o ptácích je výborným příkladem
úspěšné mezinárodní spolupráce.
V době, kdy byla přijata (1979), měla EU pouze devět
členských států. Spolupráce v dnešní
době probíhá v rámci rozšířené EU,
kdy se zvláště chráněné oblasti
nacházejí ve všech 27 zemích. V rámci EU
platí stejná pravidla o ochraně ptactva. Komise důrazně
trvá na jejich provádění a v případě
nutnosti zahajuje proti členským státům soudní
řízení. 
Směrnice o ptácích uznala dopad lidských
činností, jako například lovu, rybolovu
a zemědělství, na koexistenci s přírodou. Je
pravděpodobné, že velká část pozemků,
které jsou součástí sítě Natura 2000, bude i
nadále v soukromém vlastnictví. V této souvislosti se
klade důraz na zajištění udržitelnosti budoucí
správy těchto oblastí, jak z ekologického hlediska, tak
po hospodářské stránce.
Naléhavé úkoly
I přes tento pokrok čelí bohatá rozmanitost v EU,
čítající více než 500 volně
žijících druhů ptáků, vážným
tlakům. Podle nejnovějších vědeckých studií
je 43 % evropských ptačích druhů ohroženo nebo
čelí závažnému poklesu stavu. Tato skutečnost je
pro dokončení sítě Natura 2000, včetně
začlenění mořských oblastí,
závažným problémem. 
Rovněž je třeba zajistit vyšší ochranu
běžných druhů ptáků, kteří jsou
závislí na otevřené krajině. Změny
v zemědělských politikách vedly ke znepokojivému
snížení stavu druhů ptáků žijících
na zemědělské půdě. Jejich počet se od roku 1980
snížil přibližně o 50 %. Ačkoliv se jejich stavy
nyní stabilizují, je zapotřebí dalších kroků
pro lepší začlenění požadavků na ochranu
ptactva do zemědělských a jiných politik, aby došlo k
obnovení stavů důležitých druhů, jako je
například drop malý (Tetrax tetrax) a chřástal
polní (Crex crex). 
Na zdravotní stav volně žijících ptáků
mají dopad rozsáhlejší vlivy na biologickou rozmanitost,
jako je například změna klimatu. Existují důkazy o
změnách ve výskytu některých populací
ptáků. Klíčovým úkolem pro budoucnost je
zajištění přiměřeného
přírodního prostoru a uzpůsobení ochrany ptactva
měnícímu se klimatu.
Směrnice o ptácích rovněž přispívá
k dodržování mezinárodních závazků,
které EU přijala v souvislosti se stěhovavými
ptáky. Jelikož mnohé druhy ptáků tráví
část svého životního cyklu mimo Evropu, je
nezbytné spolupracovat s jinými zeměmi, které se
nacházejí na tažných trasách těchto druhů, a
poskytnout nezbytnou ochranu pro zajištění zdravých
populací ptáků.
Souvislosti
Přijetí směrnice o ptácích bylo reakcí na
vzrůstající obavy vyvolané snižováním
stavů evropských volně žijících ptačích
populací, které bylo důsledkem
znečišťování, ztráty stanovišť a
neudržitelných činností. Přijetím směrnice
byla rovněž uznána skutečnost, že volně
žijící ptáci, z nichž mnozí jsou ptáky
stěhovavými, jsou společným dědictvím
členských států a jejich účinná ochrana si
vyžaduje mezinárodní spolupráci. 
Další informace naleznete na adrese: 
http://ec.europa.eu/environment/nature/legislation/birdsdirective/index_en.htm
