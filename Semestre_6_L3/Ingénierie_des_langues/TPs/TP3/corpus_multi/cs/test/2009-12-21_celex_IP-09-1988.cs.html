IP/09/ 1988   V Bruselu dne 21. prosince 2009   Kampaň EU za zdravou výživu:  on-line hra „Hledání pokladu“ se blíží do finále  Evropská mládež v 27 členských státech EU byla vyzvána, aby otestovala své znalosti ohledně vyvážené stravy a zdravého životního stylu, znovu objevila prospěšnost ovoce, zeleniny a mléčných výrobků a aby se pokusila vyhrát skvělé ceny spojené se sportem a správnými stravovacími návyky.  Konečný termín soutěže o získání pokladu je 31. prosinec 2009.  Webová stránka, jejíž provoz zahájila komisařka Mariann Fischer Boelová 28. září pod heslem „Jez, pij a hýbej se“ (viz   IP/09/1366   ), představuje Partu k nakousnutí, kterou tvoří chutně vypadající a sportovní postavičky ovoce, zeleniny a mléčných výrobků. Tyto postavičky vyprávějí školákům své jídelní příběhy.  Hledání pokladu probíhá formou osmi kol, v nichž jsou položeny dvě otázky, na které hledají děti odpovědi na web ové stránce za pomoci Party k nakousnutí. Zúčastnit se mohou děti mladší 16 let a mohou vyhrát pěkné dárky pro aktivní start do roku 2010, jako např. horské kolo, jogurtovač či přístroj na přípravu čerstvé ovocné šťávy nebo kompletní sadu na stolní tenis.  Souvislosti  Kampaň za zdravou výživu probíhá paralelně s projekty EU Ovoce do škol a Mléko do škol – významnými iniciativami za vyváženější výživu a zdravější stravovací návyky dětí.   Kampaň za zdravou výživu přináší poselství  „Jez, pij, hýbej se“ rovnou do škol.  Pouliční show Party k nakousnutí se zúčastnilo přes 17 tisíc dětí a jejich učitelů z Belgie, Francie, Spojeného království, Irska, Estonska, Litvy a Polska.  Akce hodnotily školy kladně jako velice zajímavé, poučné a interaktivní.  A tato show by měla určitě pokračovat, protože došlo mnoho žádostí o druhé kolo návštěv i do jiných škol po celé Evropské unii. Poutavý videovzkaz belgické tenisové hvězdy Justine Heninové a osmiletého držitele rekordu z Guinnessovy knihy rekordů Rosolina Cannia má děti přesvědčit, aby změnily k lepšímu své stravovací návyky.  Rodiče mohou na stránce rovněž nalézt řadu užitečných tipů a rady, jak přimět své děti k vyvážené snídani nebo jak vybrat zdravější svačinu mezi hlavními jídly.  Koutek pro učitele nabízí přístup k nejlepším iniciativám, faktům a číslům a k pedagogickým nástrojům ve všech jazycích EU, které mají podpořit učitele v jejich školní práci.  Tři čtvrtiny osob dotázaných v nedávném průzkumu veřejného mínění Eurobarometr prohlásily, že „plně souhlasí“ s tvrzením, že „dětí trpících nadváhou je dnes zřejmě více než před pěti lety“.  V EU je skutečně zhruba 22 milionů dětí s nadváhou a z toho 5 milionů trpí obezitou.  Další informace: Kampaň Party k nakousnutí:    http://ec.europa.eu/agriculture/tasty-bunch/    Hledání pokladu:    http://ec.europa.eu/agriculture/tasty-bunch/treasure-hunt/index_cs.htm    Aktualizovaný audiovizuální materiál pro tisk naleznete na stránce:    http://ec.europa.eu/agriculture/tasty-bunch/press-corner/index_en.htm?press=audiovisual
