IP/09/1697 V Bruselu dne 11. listopadu 2009 Usnadnit předávání důkazů v trestních věcech z jednoho státu do druhého a zajistit jejich přípustnost  Komise dnes přijala zelenou knihu, jejímž cílem je dále zlepšit spolupráci mezi členskými státy, pokud jde o získávání důkazů v trestních věcech.  Komise usiluje o nahrazení roztříštěného právního režimu pro získávání důkazů v trestních věcech jediným nástrojem založeným na zásadě vzájemného uznávání, který se bude vztahovat na všechny druhy důkazů, a o zavedení společných norem s cílem zajistit přípustnost těchto důkazů u soudů.  Uvedená zelená kniha zahrnuje konzultace s členskými státy a příslušnými zúčastněnými subjekty, co se týče platnosti tohoto přístupu a celé řady souvisejících otázek.   Místopředseda Barrot, komisař pro spravedlnost, svobodu a bezpečnost prohlásil:  „Při konfrontaci s přeshraniční trestnou činností nesmí výkonu spravedlnosti bránit rozdíly v soudních systémech jednotlivých států a nedostatky ve vzájemném uznávání soudních rozhodnutí.  V tomto ohledu je zvláště důležité podpořit účinnější spolupráci při získávání všech druhů důkazů v trestních věcech, čímž se zjednoduší a zrychlí soudní spolupráce mezi členskými státy.“  Stávající pravidla pro získávání důkazů z jiného členského státu sestávají z řady současně existujících nástrojů, které jsou založeny na různých zásadách a mají různou oblast působnosti.  Uplatňování těchto pravidel je proto obtížné, může znejišťovat odborníky působící v této oblasti a vést je k tomu, že pro získání potřebných důkazů nepoužívají nejvhodnější nástroje.  Tyto faktory mohou navíc bránit účinné přeshraniční spolupráci.  Otázka přípustnosti důkazů, které byly získány z jiného členského státu, u soudu je navíc řešena jen nepřímo, jelikož pro shromažďování důkazů neexistují žádné společné normy.  Vyvstává tak nebezpečí, že pravidla pro získávání důkazů v trestních věcech budou účinně fungovat pouze mezi členskými státy s podobnými vnitrostátními normami pro shromažďování důkazů. V souladu s cíli stanovenými ve sdělení nazvaném „Prostor svobody, bezpečnosti a práva ve službách občanům“ ze dne 10. června 2009 Komise zamýšlí přijmout další kroky ke zlepšení spolupráce mezi členskými státy, pokud jde o získávání důkazů v trestních věcech.  Komise zvažuje nahrazení stávajícího právního režimu pro získávání důkazů v trestních věcech jediným nástrojem, který by byl založen na zásadě vzájemného uznávání a vztahoval by se na všechny druhy důkazů.  Komise rovněž uvažuje o zavedení společných norem pro shromažďování důkazů v trestních věcech.  Cílem zelené knihy je konzultace s členskými státy a dotčenými zúčastněnými subjekty ohledně platnosti tohoto přístupu a také celé řady souvisejících otázek.    http://www.ec.europa.eu/commission_barroso/barrot/welcome/default_cs.htm
