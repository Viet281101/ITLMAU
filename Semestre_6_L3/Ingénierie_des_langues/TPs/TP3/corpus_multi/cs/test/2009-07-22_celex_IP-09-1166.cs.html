IP/09/ 1166  V Bruselu dne 22. července 2009 Bulharsko a Rumunsko: k urychlení reformy soudnictví a boje proti korupci je zapotřebí politický konsensus Impuls k reformě v obou členských státech nyní nutně potřebuje politickou podporu všech politických stran. Pro přesvědčivé výsledky reformy soudnictví, řešení korupce a v případě Bulharska i v boji proti organizovanému zločinu je však třeba udělat více. Vyplývá to jako hlavní závěr ze dvou zpráv, které dnes schválila Komise. Rumunsko předložilo v posledním roce významné návrhy na reformu trestního práva, občanského práva a soudního řízení, ale k tomu, aby nezávislý soud přijal urychlená a účinná rozhodnutí o případech korupce na vysoké úrovni, je zapotřebí silnější politická podpora. Bulharsko začalo s restrukturalizací svého státního zastupitelství a v důsledku toho zaznamenalo více případů obvinění a odsouzení. Boj proti korupci a organizovanému zločinu však potřebuje silnější politickou podporu a to by měla být jednoznačná prioritní úloha nové vlády. Komise uznává, že je zapotřebí další podpora a monitorování, a vyzývá ostatní členské státy, aby nadále pomáhaly Bulharsku a Rumunsku v reformním úsilí. Zprávy obsahují řadu konkrétních doporučení, která by obě země měly uskutečnit v příštím roce.  Předseda Evropsk é komise José Manuel Barroso sdělil: „Impuls k reformám nyní potřebuje podporu vnitropolitického konsensu všech politických stran a institucí a přesvědčivější výsledky. Občané obou zemí i v celé Evropě musí cítit, že nikdo není nad zákonem. Doufám, že obě vlády přejdou rychle k realizaci reforem podle doporučení Komise.“  Tak jako v předchozích zprávách, i zde se analýza Komise opírá o hodnocení pokroku dosaženého bulharskými a rumunskými orgány a o informace členských států, mezinárodních organizací, nezávislých odborníků a dalších různých zdrojů. Komise vyslala do Bulharska a Rumunska několik misí a v některých pomáhali vysoce postavení odborníci z dalších členských států. Zprávy zohledňují také odpovědi Bulharska a Rumunska na podrobné dotazníky, které vypracovala Komise.  Zpráva o pokroku v Bulharsku konstatuje pozitivní změnu v přístupu a vyjmenovává řadu technických kroků, které Bulharsko učinilo v reakci na zprávu Komise z července 2008. Bulharsko přijalo první opatření k lepšímu stíhání závažných trestných činů: reorganizace prokuratury a změna metodiky vyústily ve vyšší počet obvinění, zvláště ve věcech podvodů s fondy EU, a v několik prvních odsouzení za organizovaný zločin. Bulharsko kromě toho zanalyzovalo průtahy ve stíhání závažné trestné činnosti a vydalo doporučení ke zrychlení soudních řízení, která byla částečně realizována a vedla k rychlému uzavření některých případů. Inspekce Nejvyšší soudní rady zaznamenala povzbudivou bilanci a urychlila disciplinární řízení a společně s Nejvyšším kasačním soudem zlepšila rovné uplatňování práva. Tyto známky pokroku se však zatím nepromítly do každodenní reality Bulharů, kteří ještě nevidí zlepšení. Veřejnost tudíž vnímá věci tak, že spravedlnost je v Bulharsku pomalá a někdy nespravedlivá a někteří prokurátoři a soudci údajně podléhají vlivům a vměšování.  Bulharsko má zastaralý trestní zákoník a velice formalistick ou soudní praxi. Hlubší reforma soudnictví ještě ani nezačala a pozitivní výsledky nedávného reformního úsilí zůstávají rozdrobené. Potřebují dostatečnou podporu formou širokého politického konsensu a přesvědčivé strategie, která by postavila boj proti organizovanému zločinu a korupci jako nejvyšší prioritu Bulharska. Zpráva vyzývá, aby Bulharsko přijalo jednoznačný dlouhodobý politický závazek udržet a dále posílit současnou dynamiku pokroku s cílem zaznamenat ještě významnější výsledky ve vyšetřování, stíhání a souzení korupce na vysokých místech a organizovaného zločinu.  Zpráva o Rumunsku konstatuje, že úřady účinně zareagovaly na obavy vyjádřené v prozatímní zprávě Komise z února 2009 přijetím nového trestního a občanského zákoníku a předložením návrhů reformy soudního řízení. Byla udržena pozitivní bilance stíhání případů korupce ve vysokých kruzích a doplněna o opatření ke zlepšení personálního vybavení soudů a prokuratur, o kroky vedoucí k větší jednotnosti judikatury, například odvolání v zájmu zákona, které podává generální prokurátor, a o doporučení pracovní skupiny. Úřad prověřování bezúhonnosti už pracuje a vykazuje dobré výsledky v kontrole deklarovaného majetku, zatímco první soudní případy zahájené z iniciativy tohoto úřadu dosud nebyly rozhodnuty.  Tyto reformní snahy jsou však nadále rozdrobené, nezapustily pevné kořeny a zatím nepřinesly rumunským občanům praktické výsledky. Parlament by měl dát najevo své jednoznačné odhodlání bojovat proti korupci na nejvyšších místech. Zjevný je nedostatek iniciativy řešit korupci na místní úrovni. Judikatura zůstává protiřečivá a legislativní směsice mimořádných nařízení a prováděcích předpisů vytváří právní nejistotu. Celkem vzato, dosud nebylo jasně demonstrováno, že za reformou stojí široký politický konsensus a jednoznačné odhodlání celého spektra politických stran usilovat o skutečný pokrok v zájmu rumunského lidu. Je tu reálné riziko, že všude se rozmáhající pavučina legislativy, prováděcích předpisů a postupů, které jsou výsledkem neustálého boje politických stran, mohou vyústit ve ztrátu soustředěné orientace na konečný cíl, jimž je nezávislé a stabilní soudnictví. Zpráva volá po politickém konsensu v Rumunsku, aby soudnictví mohlo pracovat nezávisle a aby nestranné vyšetřování korupce vedlo k rychlým a účinným rozhodnutím.  Obě zprávy uznávají, že je zapotřebí další pomoc a monitorování ze strany Komise s cílem podpořit reformní procesy v Bulharsku a Rumunsku až do splnění všech ukazatelů a odvolání mechanismu pro spolupráci a ověřování.  Souvislosti Dne 1. ledna 2007 zřídila Komise mechanismus pro spolupráci a ověřování za účelem hodnocení závazků, které Bulharsko a Rumunsko učinily v oblasti soudní reformy, boje proti korupci a organizovanému zločinu. Komise byla požádána, aby pravidelně podávala zprávy o doprovodných opatřeních. Svou první zprávu vydala Komise 27. června 2007 a od té doby podává zprávy každých 6 měsíců.  Komise dnes přijala dvě zprávy, v nichž hodnotí pokrok v plnění ukazatelů stanovených v době přistoupení, které se týkají reformy soudnictví, boje proti korupci a v případě Bulharska i boje proti organizovanému zločinu. Zprávy čerpají z informací od bulharské a rumunské vlády, zastoupení Komise a členských států v obou zemích, a od organizací, sdružení a expertů občanské společnosti. Zprávy Komise doplňují zevrubné technické zprávy o každé zemi.  Podrobnější přehled o mechanismu pro spolupráci a ověřování a o ochranných doložkách lze najít v dokumentu   MEMO/07/260   . Kopie celých zpráv lze najít na adrese:    http://ec.europa.eu/dgs/secretariat_general/cvm/index_en.htm
