IP/09/1165  V Bruselu dne 20. července 2009 Miguel Induráin pomáhá při výběru kandidátů závěrečného kola soutěže na nové oficiální logo EU pro ekologické produkty  Dne 20. července 2009 podpořila cyklistická hvězda Miguel Induráin soutěž pořádanou Evropsko u komisí s cílem vybrat logo EU pro ekologické produkty. Miguel Induráin, který se proslavil pěti po sobě jdoucími vítězstvími v Tour de France a dvěma vítězstvími v Giro d´Italia, se setkal s členy poroty soutěže, aby jim pomohl vybrat nejlepší loga, která byla předložena v rámci této celoevropské události. Miguel Induráin, syn zemědělce, měl celý život příležitost zlepšovat svoje znalosti v oblasti výživy a má osobní zkušenost s jejich praktickým uplatňováním. Jeho odhodlaný sportovní duch a důležitost, kterou přikládá zdravé výživě, byly pro porotu významnou pomocí, pokud jde o výběr log, která nejlépe znázorňují ekologické produkty a která budou představena v závěrečném kole soutěže.  Porota, do níž se Miguel Induráin zapojil v závěrečném kole, se skládá z odborníků v oblasti ekologické produkce a zemědělství, jakož i z renomovaných zástupců světa designu.  Mezi známé členy poroty patří mezi jinými Němec Erik Spiekermann , kreativní ředitel a řídící partner;  Riitta Brusila-Räsänen , profesorka výtvarného designu na Laponské univerzitě ve Finsku;  Szymon Skrzypczak , mladý polský designér, držitel několika ocenění;  Elisabeth Mercier , ředitelka Agence BIO z Francie;  Urs Niggli , ředitel výzkumného institutu pro ekologické zemědělství FiBL ze Švýcarska;  Tom Václavík , odborník v oblasti marketingu ekologických produktů z České republiky a předseda Organic Retailers Association (mezinárodního sdružení prodejců ekologických produktů);  a Craig Sams , předseda Soil Association (sdružení pro půdu) ze Spojeného království.  Předsedou poroty je Rob Vermeulen , bývalý předseda Pan-European Brand Design Association, celoevropského sdružení pro značkový design.   Nejlepší loga budou představena evropské veřejnosti, která vybere vítěze.  Loga budou do konce tohoto roku zveřejněna na internetové stránce   http://ec.europa.eu/agriculture/organic/logo/index_cs.htm    .  Každý evropský občan se může podílet na výběru vítězného loga.  Od července 2010 bude nové logo součástí všech ekologických produktů prodávaných v Evropské unii.  Na rozdíl od stávajícího loga EU, jehož používání je dobrovolné, bude toto nové logo povinné pro všechny balené ekologické produkty pocházející z 27 členských států.   Nové logo posílí jistotu evropských spotřebitelů, že produkty, které kupují, jsou skutečně ekologického původu a že mají stejnou standardizovanou jakost v celé Evropské unii.
