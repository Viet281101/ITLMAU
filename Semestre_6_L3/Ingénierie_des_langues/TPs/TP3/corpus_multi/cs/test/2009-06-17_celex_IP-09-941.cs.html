IP/09/941   V Bruselu dne 17 . června 2009  Evropská komise vyhlašuje soutěž „Představte si nový svět“ … prostřednictvím fotografií  V kontextu Evropského roku tvořivosti a inovací 2009 Evropská komise vyhlásila fotografickou soutěž „Představte si nový svět“ (I magine a new world).  V jejím rámci mají profesionální a amatérští fotografové všech věkových kategorií z celé Evropské unie příležitost vyjádřit svou tvořivost.  Vítězové budou vybráni prestižní porotou a obdrží ceny ve formě fotografického vybavení a zájezdů do měst v Evropské unii.  Soutěž má svou internetovou stránku:    www.imagine2009.eu   .  Termín pro zaslání fotografií je 31. srpna 2009.  Představivost je nezbytnou schopností člověka:  pomáhá dát smysl zkušenostem a porozumět nabytým znalostem;  díky představivosti můžeme pochopit svět.  V této době rychlých změn musíme být pružní a tvořiví, abychom mohli plně využít naší představivosti a schopnosti inovací a plánovat do budoucna.   Evropská komise vybízí všechny profesionální a amatérské fotografy, studenty fotografie a všechny ostatní talenty, aby zaslali své fotografie do soutěže „ Představte si nový svět “.  Soutěže se může zúčastnit každý, kdo má pobyt v členském státě EU nebo v kandidátské zemi nebo na Islandu, v Lichtenštejnsku nebo Norsku a kdo sdílí vášeň pro fotografování.   Porotě soutěže „Představte si nový svět“ bude předsedat profesor fotografie a předseda Evropské sítě uměleckých vzdělávacích institucí (European League of Institutes of the Arts, ELIA) Chris Wainwright .  Zaslané příspěvky posoudí mezinárodní porota složená z renomovaných odborníků v oblasti fotografie a umění, která také vybere vítěze. Jejími členy budou: Claude Bussac , ředitelka PhotoEspaña, Španělsko, François Hébel , ředitel Rencontres d'Arles, Francie, Orsolya Kőrösi , výkonná ředitelka Maďarského domu fotografie, Maďarsko, Vangelis Ioakimidis , ředitel Muzea fotografie v Soluni, Řecko, Elina Brotherus , fotografka a videoumělkyně, Finsko a Klavdij Sluban , francouzský fotograf slovinského původu.  Evropská veřejnost bude moci vybrat vítěze „ Ceny publika “ ( Public’s Favourite Award ) prostřednictvím online hlasování. Čtyři vítězové soutěže obdrží hodnotné ceny ve formě fotoaparátů, fotografického vybavení, zájezdů do evropských měst a jejich talentu se dostane širokého uznání na evropské scéně.   Tato fotografická soutěž je jednou z akcí, které Evropská komise organizuje v rámci Evropského roku tvořivosti a inovací 2009. Pod heslem „ Vymýšlíme, Tvoříme, Inovujeme“ je snahou Evropského roku tvořivosti a inovací zvýšit povědomí o významu tvořivosti a inovací – klíčových kompetencích osobního, sociálního a hospodářského rozvoje. Zdůrazněním tvořivosti a inovací chce Evropská unie formovat budoucnost Evropy v celosvětové konkurenci podporou rozvoje kreativního a inovativního potenciálu nás všech. Další informace:  Oficiální internetová stránka soutěže:    www.imagine2009.eu    Oficiální internetová stránka Evropského roku tvořivosti a inovací:    http://create2009.europa.eu
