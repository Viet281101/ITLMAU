IP/09/1740 V Bruselu dne 19. listopadu 2009 Komise přijímá sdělení o naplnění potenciálu partnerství veřejného a soukromého sektoru  Komise stanoví rámec pro podporu využívání partnerství veřejného a soukromého sektoru (PPP) za účelem plnění stávajících i budoucích potřeb investic ve veřejných službách, infrastruktuře a výzkumu v Evropě. Pokud jsou tato partnerství řádně řízena s ohledem na stávající a budoucí zájmy veřejnosti, mohou přinášet obrovské výhody. Přesto jsou využívána stále v omezené míře a mnohé členské státy s nimi mají málo zkušeností. V souladu s plánem evropské hospodářské obnovy Komise hodlá znovu oživit podporu partnerství veřejného a soukromého sektoru, aby byla častěji a lépe využívána v době, kdy je potřeba nacházet nová řešení, jak zacházet s veřejnými financemi při problémech souvisejících s napjatými státními rozpočty. Rozhodnutí, zda tato partnerství využít či ne, zůstává zcela na vnitrostátních orgánech. Sdělení se rovněž zabývá možnostmi, jak zlepšit fungování společných technologických iniciativ EU, které představují partnerství veřejného a soukromého sektoru v klíčových oblastech výzkumu, jež jsou spolufinancovaná EU (viz   MEMO/07/570   ).  Předseda Evropské komise José Manuel Barroso prohlásil: „ Tímto sdělením Komise stanoví nový a komplexní rámec partnerství veřejného a soukromého sektoru. Jelikož se Evropa dostává z hospodářské krize, partnerství veřejného a soukromého sektoru mohou v budoucnosti veřejným orgánům pomoci vytvářet pracovní místa dalšími investicemi, přičemž můžeme uplatňovat vhodné strategie, jak znovu vyrovnat veřejné finance. Pokud budou partnerství veřejného a soukromého sektoru podléhat řádnému plánování a provádění s ohledem na dlouhodobý zájem veřejnosti, mohou vzniknout investice do vysoce kvalitní lékařské péče, vzdělávání a udržitelných dopravních systémů. Mohou se stát nástrojem pro řešení změn klimatu a podporu energetické účinnosti. Chceme, aby veřejné orgány využívaly partnerství veřejného a soukromého sektoru intenzivněji a lepším způsobem.“  Krize v mnoha členských státech znovu zvyšuje tlak na veřejné finance a přináší potenciální negativní důsledky pro vývoj nové klíčové infrastruktury, a to zejména poté, co v mnoha členských státech již pominul účinek stávajícího fiskálního stimulu. Například pouze splnění závazků Evropské komise, pokud jde o transevropskou dopravní síť, bude na období 2007 až 2013 vyžadovat finanční prostředky přesahující 20 miliard EUR. Aby bylo možné splnit závazky v oblasti změny klimatu a v oblasti energie, bude zapotřebí ještě mnohem více finančních prostředků. Partnerství veřejného a soukromého sektoru nabízejí možnost, jak využít soukromé finanční prostředky a know-how a jak je spojit s veřejnými zdroji. Financování EU prostřednictvím strukturálních fondů, Evropské investiční banky nebo nástrojů transevropské dopravní sítě může využít partnerství veřejného a soukromého sektoru k zásadním investicím do projektů dokonce i v době, kdy je snížena dostupnost státních veřejných nebo soukromých financí.  Rámec těchto partnerství je založen na i) lepší koordinaci a dalším posilování a slaďování nástrojů jeho financování na úrovni EU; ii) úzké spolupráci s EIB a iii) posilování kapacity veřejného sektoru. Rámec stanovený sdělením obsahuje následující prvky:    větší objem finančních prostředků určených na partnerství veřejného a soukromého sektoru prostřednictvím spolupráce s EIB, změny zaměření stávajících nástrojů Společenství a vytvoření záručních nástrojů určených k financování partnerství veřejného a soukromého sektoru;   v případech, kdy je využito financování EU, zavedení lepších pravidel a postupů, aby byly zajištěny rovné podmínky pro projekty v celém rozsahu řízené na veřejné úrovni a projekty řízené v rámci partnerství veřejného a soukromého sektoru;   zavedení účinnějšího rámce pro inovace, včetně možnosti, aby mohla mít EU účast na subjektech soukromého práva a přímo investovat do konkrétních projektů;   na základě probíhajícího posouzení dopadů bude zváženo vytvoření legislativního nástroje EU týkajícího se koncesí;   zlepšení informovanosti a výměny osvědčených postupů; rovněž vytvoření nové skupiny partnerství veřejného a soukromého sektoru, v rámci které budou účastníci moci diskutovat o svých obavách a jiných myšlenkách týkajících se partnerství veřejného a soukromého sektoru.   Společné technologické iniciativy představují nový způsob, jak využít partnerství veřejného a soukromého sektoru ve výzkumu na úrovni EU. Tyto iniciativy jsou spolufinancovány z rozpočtu EU a spojují veřejné a soukromé zájmy v novou strukturu provádění. Dosud vznikly společné technologické iniciativy s celkovým rozpočtem v rozmezí 1 až 3 miliardy EUR v pěti oblastech: inovativní léčiva, letectví, palivové články a vodík, nanoelektronika a vestavěné počítačové systémy.
