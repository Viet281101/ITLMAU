IP/09/ 1883   V Bruselu dne 7. prosince 2009 Komise zahajuje online hlasování o novém logu pro biovýrobky EU  Generální ředitelství pro zemědělství a rozvoj venkova Evropské komise vyzývá všechny evropské občany, aby od dnešního dne hlasovali v konečné fázi soutěže na logo pro biovýrobky EU.  Na internetové adrese   http://ec.europa.eu/agriculture/organic/logo/index.htm   , kde bude možno hlasovat online, budou do 31. ledna k vidění tři finálová loga.  Účelem nového loga je posílit ochranu spotřebitele a propagovat ekologické zemědělství.  Na rozdíl od současného loga bude vítězné logo povinné pro veškeré balené ekologické produkty, které pocházejí z 27 členských států a splňují normy pro označování.  „Prostřednictvím online hlasování chce Evropská komise zajistit, aby se nové logo líbilo co nejvíce lidem.  Toto otevřené výběrové řízení zároveň přispívá k širšímu cíli, a to, aby si lidé uvědomili důležitost odvětví ekologického zemědělství,“ uvedla komisařka pro zemědělství a rozvoj venkova Mariann Fischer Boelová.  Nové logo musí reprezentovat EU jak uvnitř, tak vně jejích hranic.  Mělo by být snadno zapamatovatelné a spojitelné s EU a ekologickým zemědělstvím bez použití jakýchkoli slov nebo písmen.  Vypsáním soutěže na logo pro biovýrobky EU, která se konala od dubna do června 2009, zapojila Evropská komise do tohoto obtížného úkolu studenty designu a umění z celé Evropy.  Své inovativní návrhy předložilo celkem 3 422 budoucích designérů.  Po ukončení soutěže vybrala porota složená z mezinárodně uznávaných odborníků tři finálová loga, a tím soutěž posunula do další fáze.
