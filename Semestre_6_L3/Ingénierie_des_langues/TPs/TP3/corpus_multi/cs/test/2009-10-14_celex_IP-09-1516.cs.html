IP/09/1516 V Bruselu dne 14. října 2009 Kosovo* – naplňování evropské perspektivy  Evropská komise dnes navrhla vstoupit do nové etapy ve vztazích EU s Kosovem.  Ve svém sdělení „Kosovo – naplňování evropské perspektivy“ Komise navrhuje zahájit proces, jenž by měl vést k zavedení bezvízového styku pro občany Kosova, a začít s přípravami komplexní obchodní dohody, jakmile Kosovo splní nezbytné požadavky.  Evropský komisař pro rozšíření, Olli Rehn, uvedl:  „Dnešním rozhodnutím zahajujeme novou etapu.  Navrhujeme řadu praktických opatření, jejichž cílem je zlepšit život všech kosovských občanů.  Tato opatření Kosovu ukáží, že sbližování s EU není nic abstraktního, nýbrž že přináší skutečné, konkrétní výhody pro všechny.  Vyzýváme nyní všechny členské státy EU, aby naše návrhy schválily a umožnily tak Kosovu držet krok s vývojem v ostatních zemích západního Balkánu.“  Tato iniciativa je stejně jako zpráva o pokroku Kosova z roku 2009 součástí strategie Komise o rozšíření 2009.  V listopadu minulého roku členské státy EU uvítaly návrh Komise uvážit, jakými způsoby by EU mohla v rámci celkového kontextu perspektivy Kosova v EU napomoci politickému a sociálně-ekonomickému pokroku v Kosovu.  Dnes Komise zdůrazňuje klíčové politické oblasti, kterým by Kosovo mělo v průběhu dalších několika let věnovat pozornost, a uvádí způsoby, jak může EU tuto zemi podpořit. Na závěr uvádí seznam politických doporučení. Komise navrhuje zahájit činnosti, které by vedly k uvolnění vízového režimu pro občany Kosova. Navrhuje rovněž, aby se připravily obchodní vztahy s Kosovem. Má v úmyslu najít způsoby, jak by se Kosovo mohlo účastnit některých programů ES a jak by se mohlo zapojit do iniciativ například v oblasti zaměstnanosti, podnikání a vzdělávání. Komise rovněž navrhuje, aby EU prohloubila dialog s Kosovem a rozšířila finanční pomoc ES pro tuto zemi také na přeshraniční spolupráci. Opatření EU budou prováděna postupně v závislosti na pokroku, kterého Kosovo dosáhne.  Návrhy Komise se nedotýkají postojů členských států EU ke statusu Kosova. * Podle rezoluce Rady OSN č. 1244/99
