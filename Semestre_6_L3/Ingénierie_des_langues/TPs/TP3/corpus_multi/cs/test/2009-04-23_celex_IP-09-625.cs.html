IP/09/625
V Bruselu dne 23. dubna 2009EU posiluje svazky se svými sousedy a
dál podporuje jejich reformyVe svých výročních
zprávách o pokroku představuje Evropská komise
konkrétní výsledky reforem, jichž dosáhly
cílové země evropské politiky sousedství v roce
2008, a vymezuje oblasti, které si žádají dalšího
úsilí. V dnes předloženém politickém
dokumentu o provádění evropské politiky sousedství
Komise prezentuje vývoj ve dvanácti zemích, na něž se
uvedená politika zaměřuje. Zdůrazňuje rovněž
dopad finanční krize na tyto země a navrhuje
řadu způsobů, jakými by mohla EU napomoci jejich
hospodářskému oživení. Navzdory složité
situaci v roce 2008, kterou charakterizovaly politické
a hospodářské výzvy a celkové zpomalení
dynamiky reforem zejména v oblasti veřejné správy,
zaznamenaly partnerské země řadu úspěchů
v klíčových oblastech spolupráce, např. v
podobě mnohem těsnějších politických
kontaktů, větší obchodní výměny,
hlubší spolupráce ve výzkumu a inovacích,
větší mobility mladých lidí atd. Významnému
posílení svazků napomohla i Unie pro Středomoří a
východní partnerství – dva nové regionální
rámce, které plní v diferencovaných
bilaterálních vztazích doplňkovou funkci.
K uvedenému politickému dokumentu jsou přiloženy
zprávy o pokroku zemí, s nimiž byl dojednán
akční plán v rámci evropské politiky
sousedství[1],
a dále zpráva o pokroku jednotlivých
odvětví.
„Rok 2008 jasně ukázal strategický význam
evropské politiky sousedství. Hospodářská a
finanční krize, násilné konflikty v našem
sousedství a politická nestabilita, to vše má dopad na
bezpečnost a prosperitu občanů EU. Pro EU je tedy nadále
klíčové poskytovat svým sousedům v zájmu
společné bezpečnosti a prosperity hmatatelnou, cílenou
a věrohodnou podporu,“ uvedla Benita Ferrero-Waldnerová,
komisařka pro vnější vztahy a evropskou politiku
sousedství. 
Navzdory celkově obtížným podmínkám
(globální hospodářská a finanční krize,
rusko-gruzínský konflikt v srpnu 2008, izraelský zásah v
Gaze na přelomu prosince 2008 a ledna 2009) se sousedské vztahy EU v
roce 2008 dále zintenzivnily. Partneři EU dosáhli pokroku
v reformách svých ekonomik a v úsilí
o modernizaci, která jejich společnosti otevírá
lepší příležitosti. 
Jak dodává komisařka Benita Ferrero-Waldnerová:
„Navzdory složitému mezinárodnímu kontextu v roce 2008
přinášela evropská politika sousedství nadále
výsledky a byla dále prohloubena dvěma novými iniciativami:
Unií pro Středomoří a východním
partnerstvím. Naši partneři dosáhli značného
pokroku v klíčových oblastech, jakými jsou obchod, daně
a lepší podmínky pro podnikání. Musí však
vykonat podstatně více, zejména v oblasti politických
reforem, řádné správy věcí veřejných a
lidských práv. Evropská politika sousedství tedy bude EU
nadále sloužit jako nástroj na podporu reforem v jejím
bezprostředním sousedství.“
Posílení politické spolupráceV souladu s výzvou sladily Arménie,
Ázerbájdžán, Gruzie, Moldavsko
a Ukrajina své postoje s naprostou většinou
příslušných prohlášení v rámci
společné zahraniční a bezpečnostní politiky, aby
na mezinárodní scéně hovořily společně
s EU jedním hlasem.
Evropská komise spolupředsedala dárcovské konferenci pro
Palestince, na níž se zavázala poskytnout v roce 2008
částku 440 milionů EUR. Podporuje rovněž politickou
stabilizaci a národní usmíření (reformu volebního
zákona) v Libanonu.
EU sehrála klíčovou roli při sjednávání
příměří v Gruzii během
ozbrojeného konfliktu s Ruskem, podpořila její
územní celistvost, bezodkladně do země vyslala pozorovatele
EU, poskytla přímou humanitární pomoc dočasně
vysídleným osobám a převzala záštitu na
ženevskými rozhovory o vyřešení konfliktu.
Evropská komise spolupředsedala mezinárodní
dárcovské konferenci pro Gruzii a zavázala se poskytnout
této zemi v období let 2008–2010 částku až
500 milionů EUR.Podpora hospodářské
integrace a obchodní výměnyUkrajina se stala členem Světové obchodní
organizace a vyjednává s EU o podrobné a komplexní
dohodě o volném obchodu v souvislosti s novou dohodou o
přidružení (první tohoto druhu s východním
sousedem).
Byly dokončeny studie o možnosti uzavřít v budoucnu
podrobné a komplexní dohody o volném obchodu s Gruzií
a Arménií.
Byla ukončena obchodní jednání o
zemědělských produktech a produktech rybolovu s Egyptem a
Izraelem, v případě Maroka a Tuniska
tato jednání pokračují. S Egyptem,
Marokem a Tuniskem byla zahájena jednání
o liberalizaci služeb a usazování. 
Pro cílové země evropské politiky sousedství je EU
hlavním obchodním partnerem. Egypt, Jordánsko,
Libanon a Ukrajina zaznamenaly v roce 2008 dvouciferný
nárůst vývozu do EU.Zjednodušení
vízového styku a boj proti nedovolené migraciDne 1. ledna 2008 vstoupily v platnost dohody s Ukrajinou a
Moldavskem o zjednodušení vízového režimu
a o zpětném přebírání osob. 
V říjnu 2008 byl s Ukrajinou zahájen dialog o
vízové povinnosti, jehož cílem je zavést
v dlouhodobém horizontu s touto zemí bezvízový
styk. Byl posílen dialog s Gruzií s cílem
uzavřít dohody o zjednodušení vízového režimu
a o zpětném přebírání osob a nastolit
partnerství v oblasti mobility, jež bude usnadňovat
legální migraci a potírat migraci nedovolenou.
V případě Moldavska bylo partnerství
v oblasti mobility zahájeno v polovině roku 2008.
Byl posílen politický dialog a bezpečnostní
spolupráce s Marokem v oblasti boje proti nedovolené
migraci. 
Tunisko zmodernizovalo své vybavení a infrastrukturu
v zájmu lepší kontroly hranic a zavedlo nové
biometrické pasy. Navzdory tomu však v roce 2008
významně vzrostl počet ilegálních
přistěhovalců tuniského
původu.Spolupráce v oblasti
soudnictvíDíky zřízení palestinského institutu odborné
přípravy v soudnictví financovaného
z prostředků EU se zlepšily podmínky pro odborné
vzdělávání palestinských soudců a
státních zástupců. V Libanonu
probíhají přípravy na odborné
vzdělávání soudců, právníků
a úředníků. 
Komise výrazně zvýšila efektivnost
palestinské civilní policie dodávkami vozidel. 
Gruzie zaznamenala významný pokrok v boji proti
korupci, zlepšila podmínky zadržovaných osob a posílila
boj proti mučení a špatnému zacházení.
Nové arménské právní předpisy
týkající se uprchlíků a azylového
řízení mají za cíl přiblížit se
normám EU a mezinárodním
standardům.Nová fáze spolupráce
v oblasti energetikyByla zahájena jednání o přistoupení
Moldavska a Ukrajiny ke Smlouvě o Energetickém
společenství, která stanoví povinnost postupného
sbližování s pravidly vnitřního trhu EU
s energií. 
Financování z prostředků EU je
klíčové pro zvýšení jaderné bezpečnosti
na Ukrajině cestou modernizace reaktorů sovětského
typu. Komise nadále poskytuje finanční pomoc Arménii
s cílem zajistit minimální bezpečnostní standardy
v jaderné elektrárně Medzamor.
EU podepsala memorandum o porozumění o energetické
spolupráci s Egyptem, významným výrobcem
elektrické energie. Ázerbájdžán je
strategickým partnerem EU, pokud jde o zdroje ropy a zemního plynu
v oblasti Kaspického moře. Toto postavení zastává
jako výrobce i jako tranzitní země. 
Izrael, palestinská samospráva a Evropská
komise znovu zahájily třístrannou spolupráci v oblasti
energetiky pod názvem „Sluneční energie pro
mír“. Palestinská samospráva současně vypracovala
plán na vybudování solární elektrárny
v Jerichu. 
Summit Unie pro Středomoří konaný dne 13. července
2008 schválil středomořský solární program
jakožto prioritní iniciativu Barcelonského procesu: Unie pro
Středomoří.Posílení dopravních
spojeníDíky dohodě s Marokem o letecké dopravě z
roku 2007 vzrostla přeprava o 17 %, bylo zprovozněno 52
nových linek a na trh vstoupilo 12 nových leteckých
společností. Tato dohoda snižuje letecké tarify,
rozšiřuje nabídku pro turisty a pomáhá budovat
cestovní ruch a vytvářet nová pracovní místa.
S Ukrajinou byla zahájena jednání o
uzavření podobné dohody, v případě
Gruzie jsou tato jednání plánována. 
Byly podepsány horizontální dohody o letecké
dopravě s Arménií, Izraelem
a Jordánskem. S oběma posledně uvedenými
zeměmi byla zahájena jednání o uzavření dohod
v oblasti letectví mezi EU a partnery ze
Středomoří.
Na jižním Kavkazu byla zahájena rekonstrukce
železniční trati mezi Jerevanem a Tbilisi
(Arménie-Gruzie).
Z projektů podporovaných z finančních
příspěvků investiční facility sousedství lze
uvést např. investice do tramvajové dopravy v Rabatu a
výstavby silnic na venkově v Maroku či modernizaci
kišiněvského letiště a rekonstrukci silnic
v Moldavsku.A dále...Evropská komise finančně podporuje nevládní
organizace a místní orgány v Egyptě,
Gruzii, Jordánsku, na Okupovaných palestinských
územích, v Tunisku a na Ukrajině.
Finanční podpora reformy vzdělávacího systému
v Maroku se zaměřuje na snížení
negramotnosti (týkající se až 38 % populace, zejména
žen). 
Další zlepšení zaznamenalo postavení žen a
ochrana jejich práv v Jordánsku, Tunisku a
Egyptě. 
Podpora EU umožnila zavést povinné zdravotní
pojištění v Maroku a je klíčovým
faktorem reformy zdravotnictví v Moldavsku.
Díky finančnímu přispění EU bylo zlepšeno
zásobování vodou v Jordánsku s cílem
řešit potřeby iráckých uprchlíků
v regionu Zarqa.
V roce 2008 byl v zájmu pomoci Gruzii po válce s Ruskem
mobilizován mechanismus civilní ochrany Společenství. Tento
mechanismus dále pomohl Ukrajině a Moldavsku
vypořádat se s katastrofálními záplavami. 
Úspěšnými účastníky výzev
k předkládání návrhů v rámci
7. rámcového programu pro výzkum byly Izrael (jako
přidružený člen), Egypt, Jordánsko
a zejména Maroko.
V cílových zemích evropské politiky sousedství se
výrazně více mladých lidí (+ 87,5 %) zapojilo
do programu EU „Mládež v akci“. Podstatně se
rozšířily i výměny mladých lidí a
mladých pracovníků (+ 23 %).Unie pro
Středomoří vzešlá z barcelonského procesu
dodala nový impuls vztahu Evropy k jejím jižním
sousedům. Evropská komise dále navrhla ambiciózní
východní partnerství s Arménií,
Ázerbájdžánem, Běloruskem, Gruzií, Moldavskem a
Ukrajinou, které nabízí široký
a ambiciózní program na prohloubení jejich svazků
s EU.
EU v roce 2008 dále navýšila pomoc svým partnerům v
rámci evropské politiky sousedství, kdy na závazky
přidělila 1,71 miliardy EUR oproti 1,67 miliardy EUR v roce
2007. 
Dokumenty k dispozici:
Na následující internetové stránce lze nalézt
Sdělení Komise Evropskému parlamentu a Radě o
provádění evropské politiky sousedství v roce 2008
(Brusel, 23. dubna 2009), zprávy o pokroku dosaženém v
případě Arménie, Ázerbájdžánu,
Egypta, Gruzie, Izraele, Jordánska, Libanonu, Maroka, Moldavska,
Okupovaných palestinských území, Tuniska a
Ukrajiny a zprávu o pokroku jednotlivých odvětví:http://ec.europa.eu/world/enp/documents_en.htmShrnutí situace v jednotlivých zemích jsou k dispozici na
této internetové stránce:Arménie 	MEMO/09/182Ázerbájdžán
	MEMO/09/183Egypt
		MEMO/09/179Gruzie
		MEMO/09/184Izrael
		MEMO/09/185Jordánsko
	MEMO/09/186Libanon
	MEMO/09/187Maroko
	MEMO/09/188Moldavsko	MEMO/09/180Okupovaná
palestinská území MEMO/09/181Tunisko
	MEMO/09/178Ukrajina
	MEMO/09/189
Více informací o evropské politice sousedství lze
nalézt na internetové stránce: http://ec.europa.eu/world/enp/index_en.htm.
[1] Arménie,
Ázerbájdžán, Egypt, Gruzie, Izrael, Jordánsko, Libanon,
Maroko, Moldavsko, Okupovaná palestinská území, Tunisko a
Ukrajina.
