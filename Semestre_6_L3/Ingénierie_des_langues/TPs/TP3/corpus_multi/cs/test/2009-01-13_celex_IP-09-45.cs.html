IP/09/45
V Bruselu dne 13 ledna 2009Spotřebitelé: Evropská
komise přijala v zájmu předcházení úrazům
dětí evropskou normu pro dětská
chodítkaDnes byla v Úředním
věstníku zveřejněna evropská bezpečnostní
norma pro dětská chodítka, která pomůže
zabránit mnoha úrazům dětí a již
oficiálně přijala Evropská komise. Z údajů
shromážděných za posledních dvacet let na
nemocničních pohotovostech v EU a rovněž v USA
vyplývá, že dětská chodítka jsou
nebezpečná: každý rok je kvůli úrazům
způsobeným při používání dětských
chodítek ošetřeno několik tisíc dětí. Z
výzkumu provedeného v Austrálii vyplynulo, že
nejméně jedno ze tří dětí se při
používání dětského chodítka zraní.
Další výzkum, který v oblasti předcházení
úrazům dětí provedla britská společnost Child
Accident Prevention Trust, odhaduje, že dětská chodítka jsou
příčinou většího počtu dětských
úrazů než jakýkoliv jiný výrobek pro děti.
Úrazy způsobené dětskými chodítky, jako je
převrácení chodítka nebo pád ze schodů, mohou
být velmi vážné, jelikož se ve většině
případů jedná o poranění hlavy. Evropská
norma zavádí požadavek, aby se v průběhu výroby
testovala stabilita dětských chodítek a aby se již
při jejich konstrukci dbalo o snížení rizika
zranění. Členské státy návrh Komise na
zavedení této normy podpořily na zasedání Výboru
pro obecnou bezpečnost výrobků, které proběhlo
v listopadu 2008, a také Evropský parlament toto rozhodnutí
uvítal. Norma poskytne všem hospodářským subjektům
a orgánům dozoru nad trhem jasný, rychlý a jediný
referenční rámec pro výrobu, dovoz a testování
bezpečnosti dětských chodítek.
Komisařka EU pro ochranu spotřebitelů Meglena Kuneva uvedla:
„Tato norma pomůže zajistit bezpečnost
nejmladších a nejzranitelnějších občanů EU.
Přestože nejlepší ochranou pro dítě je dohled
rodičů nebo dospělých osob, dodatečná
bezpečnostní opatření při výrobě
produktů pro děti jsou také velmi důležitá.“Co je dětské chodítko?
Dětská chodítka jsou zařízení na
kolečkách, díky nimž se malé děti, které
ještě neumějí chodit, mohou pohybovat s pomocí
nohou. Obvykle se používají od té doby, co je dítě
schopné se bez pomoci posadit, a dokud neumí samostatně chodit.
Dětská chodítka používají děti ve věku
asi od 6 do 15 měsíců.
V čem spočívá problém? 
Dětská chodítka jsou každoročně
příčinou zranění tisíců dětí
v EU. Nehody při používání
dětských chodítek jsou většinou způsobeny
pádem ze schodů nebo převrácením chodítka,
zejména v případech, kdy se děti snaží
pohybovat po nerovném povrchu s překážkami, jako jsou
prahy u dveří nebo okraje koberců. Úrazy při
těchto nehodách mohou být velmi vážné,
jelikož se ve většině případů jedná
o poranění hlavy.Údaje z Portugalska uvádějí, že 850
dětí ve věku od 7 do 15 měsíců potřebovalo
pohotovostní ošetření kvůli poraněním
souvisejícím s dětskými
chodítky[1]. Polovina
z těchto případů byla způsobena pádem ze
schodů a ve více než 60 % se jednalo
o poranění hlavy. 
Ve Spojeném království odhaduje společnost Child
Accident Prevention Trust, že dětská chodítka jsou
příčinou většího počtu úrazů
než jakýkoliv jiný výrobek pro děti: v roce 2002
bylo po úrazu způsobeném dětským chodítkem
hospitalizováno více než 2 350 dětí,
přičemž téměř 70 % z nich
ještě nemělo ani jeden rok. 
Studie provedená „Le Centre Hospitalier Universitaire de
Toulouse” v letech 2003–2006 ukazuje, že 178 dětí ve
věku od 7 do 12 měsíců bylo přijato
k pohotovostnímu pediatrickému ošetření v
důsledku pádu v dětském chodítku. Vzhledem
k nárůstu případů zranění
způsobených tímto zařízením požádaly
členské státy o zavedení bezpečnostní normy na
úrovni EU. 
Jaký je postup? 
Norma byla vytvořena Evropským výborem pro normalizaci (CEN) a
již nyní ji používají orgány dozoru nad trhem
v členských státech při kontrolách trhu
týkajících se nebezpečných výrobků pro
děti. Tyto normy EU nejsou závazné, ale produkt vyrobený
podle normy zveřejněné v Úředním
věstníku EU je pokládán za bezpečný. Pokud
se výrobce rozhodne odchýlit se od normy EU, musí zajistit, aby
jeho výrobek měl přinejmenším stejnou úroveň
bezpečnosti a splňoval stejné požadavky jako ty, které
jsou uvedené v normě. To však vyžaduje další
důkladné a specifické certifikační postupy,
jimž se výrobce může vyhnout tím, že
jednoduše použije referenční normu EU. Norma EU
v podstatě směřuje k tomu, aby se stala normou
výrobního odvětví. 
Jaké jsou hlavní změny a hlavní prvky nové normy?Největší riziko u dětských chodítek
spočívá v tom, že se mohou převrátit. Aby se
tomu zabránilo, zavádí tato nová norma testování
stability a požadavky, které snižují riziko
převrácení. Nová norma (odkaz: EN 1273:2005) obsahuje
požadavky a testy pro výrobce dětských chodítek, aby se
omezila možnost dítěte dosáhnout na nebezpečné
předměty a nebezpečí pádu na nestabilních
plochách, jako jsou schody nebo prahy.
Upozornění a instrukce pro dospělé jsou velmi
důležité pro to, aby mohlo být zaručeno
bezpečné používání dětských
chodítek, jelikož dohlížející dospělá
osoba má konečnou odpovědnost za zajištění co
nejbezpečnějšího prostředí kolem dítěte
v dětském chodítku. Kromě toho dětská
chodítka nejsou prostředkem, pomocí nějž by se
děti učily chodit, a jejich příliš dlouhé
užívání může u dětí naopak narušit
přirozený vývoj jejich schopnosti chodit. Z těchto
důvodů norma rovněž požaduje, aby k dětským
chodítkům byly připojeny instrukce, jež upozorňují
dospělé na to, že tento výrobek není určen pro
děti, jejichž hmotnost přesahuje určitý limit, ani pro
děti, jež ještě nejsou schopné se bez pomoci posadit.Další informace: 
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report, 2006.
