IP/09/910 V Bruselu dne 12. června 2009  Síla slova:  soutěž pro novináře v EU na téma diskriminace a rozmanitosti  15 % Evropanů uvádí, že se stali oběťmi diskriminace. To je jistě pádný důvod pro to, aby Evropská komise zahájila šestý ročník novinářské soutěže Journalist Award v rámci kampaně „Za rozmanitost, proti diskriminaci“. O cenu mohou usilovat novináři pracující jak pro tištěná, tak internetová média. Soutěž hodnotí schopnosti novinářů, kteří díky svému psaní přispívají k lepšímu porozumění přínosům rozmanitosti a k boji proti diskriminaci na základě náboženského vyznání nebo přesvědčení, zdravotního postižení, věku, sexuální orientace, rasy nebo etnického původu. Letošní cena bude udělena rovněž ve zvláštní kategorii článků zaměřených na vztah mezi chudobou a diskriminací.  „Diskriminace představuje mrhání talentem a popření základních práv,“ uvedl Vladimír Špidla, komisař EU pro rovné příležitosti. „Teď není vhodná chvíle, abychom polevili v úsilí o řešení tohoto závažného problému. Naopak, abychom překonali krizi a vrátili evropskou ekonomiku do vyjetých kolejí, musíme využívat všech našich lidských zdrojů. Tato cena, která se uděluje již šestým rokem, pomáhá zvyšovat povědomí o právu občanů na rovné zacházení a současně hodnotí novinářské schopnosti na celoevropské úrovni.“  Soutěž je zaměřena na novináře z EU, kteří svou prací přispívají k lepšímu porozumění přínosům rozmanitosti a k boji proti diskriminaci.  Jedná se o součást komunikační kampaně Evropské komise „Za rozmanitost, proti diskriminaci“, která v celé Evropě propaguje rozmanitost a lepší informovanost o právech občanů čelících diskriminaci.  Soutěž je pořádána ve spolupráci s Asociací evropských novinářů, organizacemi European Youth Press a European Journalism Centre.  Loni se na prvním místě umístili společně novináři z francouzského deníku Le Monde a dánského deníku Jyllands-Posten.  Nedávno zveřejněná studie Média pro rozmanitost   Media4Diversity    uváděla soutěž Journalist Award jako příklad osvědčeného postupu, který prokazuje „sílu pobídek ze strany tvůrců politik prostřednictvím iniciativ a současného financování.“  Do soutěže je možné přihlásit články zveřejněné mezi 30. listopadem 2008 a 31. srpnem 2009 v tištěném nebo internetovém médiu v EU.  Návrhy lze podávat na adrese  http://journalistaward.stop-discrimination.info  .  Na konci lhůty pro podávání návrhů zasednou ve všech 27 členských státech národní poroty, které vyberou vítězné články.  Poté evropské porota vybere tři nejlepší články a celkového vítěze evropské soutěže Journalist Award z 27 národních vítězů.  Nejlepší novinář získá první cenu, která je spojena s odměnou 4 500 EUR, druhé místo je ohodnoceno 3 000 EUR a třetí cenou je 2 000 EUR.   Stejně jako v předchozích letech bude udělena rovněž zvláštní cena.  Letos, v souvislosti s rokem 2010, který byl vyhlášen Evropským rokem boje proti chudobě a sociálnímu vyloučení, budou oceněny články zaměřené na diskriminaci a chudobu.  Do této kategorie lze přihlásit články věnující se buď tomu, jak může diskriminace na základě rasy nebo etnického původu, náboženského vyznání nebo přesvědčení, zdravotního postižení, věku nebo sexuální orientace vést k chudobě, nebo jak může chudoba vést k diskriminaci.  Vítěz v kategorii zvláštní ceny získá 2 500 EUR.  Evropská komise je odhodlána diskriminaci ve všech podobách vymýtit.  Soutěž Journalist Award je jednou z mnoha iniciativ EU na podporu změny postojů a chování v zájmu tohoto důležitého cíle. Další informace:    http://journalistaward.stop-discrimination.info      http://www.stop-discrimination.info/2180.0.html      Special Eurobarometer 296 : Discrimination in the European Union – Perceptions, Experiences and attitudes
