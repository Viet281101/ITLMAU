IP/09/1112  V Bruselu dne 10. července 2009 Jak využít digitální dividendu ve prospěch uživatelů a přispět až 50 miliardami eur k hospodářskému růstu v Evropě  V Evropě se přechodem z analogového na digitální vysílání uvolní rádiové frekvence, které budou moci být použity pro nové služby.  EU může této digitální dividendy z úspěchem využít.  Pozemní televizní vysílání už bylo vypnuto v Německu, Finsku, Lucembursku, Švédsku, Nizozemsku, Belgii (Vlámsku) a v převážné části Rakouska. V dalších zemích EU k tomu dojde do roku 2012 (   IP/09/266   ). Na digitální televizní vysílání přešli 12. června i v USA. Plné využití potenciálu tohoto přechodu patří k prioritám telekomunikační politiky EU. Nově dostupné rádiové spektrum totiž může zdokonalit způsob, jakým komunikujeme a může zlepšit i přístup k audiovizuálnímu obsahu. Efektivní využití digitální dividendy přinese také úspory z rozsahu a zlepší konkurenceschopnost EU, a to zintenzivněním inovací v oblasti zařízení a bezdrátových služeb i usnadněním přístupu k mobilnímu širokopásmovému připojení. Komise dnes zahájila konzultaci s cílem zjistit, jak na úrovni EU lépe spolupracovat a jak maximálně využít této jedinečné příležitosti. Diskuze potrvá do 4. září 2009.  Komisařka EU pro informační společnost a média Viviane Redingová řekla: „Digitální dividenda přichází v rozhodující chvíli, kdy se snažíme celou Evropu připojit k vysokorychlostnímu širokopásmovému internetu, zajistit vysoce kvalitní vysílání a rozšířit nabídku nových bezdrátových služeb uživatelům. Toho dosáhneme, pouze pokud budeme na evropské úrovni při co nejefektivnějším využívání rádiové spektra postupovat koordinovaně. Digitální dividenda může přinést miliardy eur. Záleží na směru, kterým se vydáme. Než přistoupíme k finalizaci návrhů, chceme lépe porozumět potřebám veřejnosti, médií, mobilních operátorů a všech dalších tržních subjektů.“  Uvolněné rádiové spektrum může přenášet data na dlouhé vzdálenosti, i přes hranice. Rozhodnutí v jednom členském státě tak ovlivní oblasti vzdálené stovky kilometrů. Maximální efektivnost při využití tohoto vzácného zdroje zajistí pouze koordinovaný postup. Jinak mohou být některé služby dostupné pouze v určitých oblastech Evropy nebo v určitých částech jednotlivých států.  Nejvyšší potenciál skýtá digitální dividenda v hromadných službách pro veřejnost, a to jak v oblasti televizního vysílání tak mobilního širokopásmového připojení. Velký hospodářský přínos bude mít i to, zajistíme-li, že jedno a to samé zařízení bude schopno provozu na stejných frekvencích v rámci celé EU. To přinese výrazné úspory z rozsahu pro výrobce zařízení a umožní snížení cen. Dojde tak ke stimulaci poptávky a služby se stanou dostupnějšími.  Do roku 2015 lze tyto potenciální ekonomické přínosy digitální dividendy vhodnou koordinací na evropské úrovni zvýšit o dalších 20 až 50 miliard eur. Budeme-li postup na úrovni EU koordinovat i poté, lze po roce 2015 očekávat další přinos až ve výši 30 miliard eur.  Na společném postupu se státy EU musí nezbytně dohodnout již dnes. Digitální televizní vysílání totiž plně nahradí vysílání analogové do roku 2012 a některé členské státy chtějí rychle využít potenciál, který při zajištění plného širokopásmového přístupu nabízejí bezdrátová řešení. V dnes zahájené konzultaci navrhuje Komise přijmout harmonogram na úrovni EU. Ten bude sestávat z řady společných akcí, jež budou vzájemně koordinovány. Komise zvažuje i plán harmonizace pásma 800 Mhz, jež je zvláště vhodné pro nové generace mobilního širokopásmového přístupu. Cílem je regulačním orgánům a celému odvětví zajistit jasný a předvídatelný legislativní rámec pro co nejlepší využití digitální dividendy.  Harmonogram EU by měl nastínit výhody koordinace spektra a zároveň členským státům umožnit flexibilně řešit místní a národní specifika (např. v oblasti vysílání).  Harmonogram rovněž umožní celkovou dostupnost rádiového spektra, a to nad rámec toho, čeho lze dosáhnout v jednotlivých členských státech. Zároveň umožní i dodávku služeb, které budou cenově dostupnější a budou interoperabilní. Komise zveřejní finální návrhy co nejrychleji po skončení této veřejné konzultace.  So uvislosti  Analogové televizní vysílání zabírá velkou část rádiového spektra. Digitální televizní vysílání je však efektivnější, a proto jsou nyní nově k dispozici kmitočty pro další využití. Tzv. digitální dividenda uvolněná přechodem z analogového na digitální vysílání je velmi atraktivní, protože signál lze v tomto pásmu přenášet na velké vzdálenosti a zařízení lze snadno používat i uvnitř budov. Vedle televizních stanic tak existuje mnoho potenciálních zájemců o přístup k této části rádiového spektra.  Komise v listopadu roku 2007 zveřejnila   sdělení   , v kterém nastínila potřebu vhodného přístupu ke koordinaci spektra na úrovni EU, a to včetně možných alternativ. Dnes zahájená konzultace je dalším významným krokem na této cestě. Následuje po diskusi s vnitrostátními regulačními orgány a zainteresovanými subjekty. Navazuje i na právě probíhající sociálně-ekonomickou studií, jejímž cílem je prozkoumat možné dopady jednotlivých alternativ při využití digitální dividendy. Dnes zahajovaná konzultace o digitální dividendě:   http://ec.europa.eu/information_society/policy/ecomm/radio_spectrum/topics/reorg/pubcons_digdiv_200907/index_en.htm   Podrobnosti o probíhající studii o využití digitální dividendy prováděné společnostmi Analysys Mason, DotEcon a Hogan &amp; Hartson (zveřejnění v září):    http://www.analysysmason.com/EC_digital_dividend_study     Informace členských států o plánech přechodu na digitální vysílání:     http://ec.europa.eu/information_society/policy/ecomm/current/broadcasting/switchover/national_plans/index_en.htm    Sdělení Komise o digitální dividendě:    http://eur-lex.europa.eu/LexUriServ/LexUriServ.do?uri=CELEX:52007DC0700:CS:NOT       Sdělení Komise o urychlení přechodu z analogového vysílání na vysílání digitální:    http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT       SPEECH/09/336
