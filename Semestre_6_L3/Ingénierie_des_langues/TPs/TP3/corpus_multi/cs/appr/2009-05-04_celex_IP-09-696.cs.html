IP/09/696
Brusel 4. května 2009Řízení internetu:
komisařka EU Redingová požaduje od 1. října naprostou
privatizaci a plnou odpovědnost organizace ICANNKomisařka EU pro informační
společnost a média Viviane Redingová požaduje na
videonahrávce uveřejněné na své webové
stránce větší transparentnost a odpovědnost při
řízení internetu, a to od října 2009.
Klíčová rozhodnutí související s
řízením internetu, jako například domény
nejvyšší úrovně a správa hlavního
internetového adresáře, nyní provádí organizace
ICANN (Internet Corporation for Assigned Names and Numbers), což je
soukromé neziskové sdružení založené
v Kalifornii. Organizace ICANN doposud působila v rámci
dohody s ministerstvem obchodu Spojených států. Tato dohoda
však přestane platit dne 30. září tohoto roku. Pro
období, které bude následovat, nastínila dnes komisařka
Redingová nový model pro řízení internetu, který
by zahrnoval plně privatizovanou a odpovědnou organizaci ICANN,
doplněnou o nezávislý soudní orgán, jakož i
„G12 pro řízení internetu“ –
vícestranné fórum pro vlády, kde by mohly projednávat
obecnou politiku řízení internetu a bezpečnostní
otázky. 
„Věřím, že prezident Obama projeví odvahu,
moudrost a respekt vůči globálnímu charakteru internetu a
vytvoří podmínky k tomu, aby se v září
mohla spustit nová, zodpovědnější,
transparentnější, demokratičtější a
mnohostrannější forma řízení internetu,“
řekla dnes ráno komisařka EU Viviane Redingová ve
své internetové videozprávě. „Nyní nastal
čas jednat. A Evropa bude připravena podpořit prezidenta Obamu
v jeho úsilí.“ 
Redingová zdůraznila, že „chvíle pravdy
přijde 30. září tohoto roku, kdy vyprší platnost
stávající dohody mezi organizací ICANN a vládou USA.
Tím se otevře cesta k naprosté privatizaci organizace ICANN
a v této souvislosti se rovněž nabízí otázka,
komu by měla být organizace ICANN od 1. října
odpovědná."
Organizace ICANN se zabývá některými
nejcitlivějšími otázkami souvisejícími
s řízením internetu, jako jsou domény
nejvyšší úrovně nebo správa hlavního
internetového adresáře, díky němuž se mohou
navzájem propojit miliony počítačů. Organizace byla
založena se souhlasem vlády USA v Kalifornii v roce
1998.
„Odpovědnost organizace ICANN je nutná,“
řekla komisařka Redingová. „Rozhodnutí Clintonovy
vlády o postupné privatizaci internetového systému
názvů domén a adres je správné.
Z dlouhodobého hlediska nelze obhájit skutečnost, že
vládní orgán jediné země provádí dohled nad
fungováním internetu, který používají stovky
milionů lidí v zemích na celém
světě.“
Komisařka EU Redingová rovněž naznačila, jak by mohl
vypadat nový model řízení internetu po 30.
září. Mohl by především zahrnovat
následující:Zcela privatizovanou a nezávislou organizaci ICANN
splňující nejvyšší normy řízení
podniků, týkající se zejména finanční
transparentnosti a vnitřní odpovědnosti, a
podléhající účinnému soudnímu
přezkoumání.
Vícestranné fórum, kde by vlády mohly projednávat
obecné otázky spojené s politikou řízení
internetu, jako například „G12 pro řízení
internetu“ – neformální skupina
představitelů vlád, která se bude setkávat alespoň
dvakrát do roka a v některých případech bude moci
předkládat organizaci ICANN většinová
doporučení. Tato skupina by mohla pohotově reagovat
v případě ohrožení stability, bezpečnosti a
otevřenosti internetu. S cílem vytvořit skupinu
s rovnoměrným zeměpisným zastoupením by
v této skupině „G12 pro řízení
internetu“ byli dva zástupci Severní Ameriky, Jižní
Ameriky, Evropy a Afriky, tři zástupci Asie a Austrálie, a
dále předseda organizace ICANN jako člen bez hlasovacího
práva. Mezinárodním organizacím působícím
v této oblasti by mohl být udělen status
pozorovatele.Evropská komise bude dne 6. května
v Bruselu pořádat první veřejné
projednávání za účelem poskytnout evropské
internetové komunitě příležitost k vyslovení
názorů týkajících se budoucích
očekávání v oblasti řízení
internetu.
Souvislosti
Evropská
unie hrála po mnoho let hlavní úlohu v mezinárodních
diskuzích o řízení internetu. Evropská komise se
opakovaně dožadovala systému řízení internetu,
který by byl zcela v rukou soukromého sektoru, aniž by do
každodenního řízení internetu zasahovala vláda
(viz IP/06/1297),
a podporovala otevřený vícestranný politický dialog
zúčastněných subjektů na téma
řízení a vývoje internetu (IP/06/1491).
Evropská komise se rovněž účastní Vládního poradního
výboru organizace ICANN (Internet Corporation for Assigned Names and
Numbers), jehož hlavním úkolem je poskytovat organizaci ICANN
doporučení týkající se aspektů veřejné
politiky jejích koordinačních činností.
Videonahrávku komisařky Redingové naleznete na
stránce:
http://ec.europa.eu/commission_barroso/reding/video/index_en.htm
Další informace o veřejném projednávání
řízení internetu, které organizuje Evropská komise
v Bruselu dne 6. května, budou dostupné na tomto odkazu:
http://ec.europa.eu/information_society/policy/internet_gov/index_en.htm
