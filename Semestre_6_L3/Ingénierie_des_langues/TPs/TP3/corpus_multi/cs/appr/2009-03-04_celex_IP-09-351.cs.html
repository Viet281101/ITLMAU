IP/09/351
V Bruselu dne 4. března 2009Komise vyzývá vedoucí
představitele EU, aby zůstali v boji proti krizi jednotní, rychle
přistoupili k reformě finančních trhů a prokázali
celosvětové vedoucí postavení na zasedání
G20Evropská komise vyzývá vedoucí
představitele EU, aby v boji proti hospodářské
krizi dále posilovali koordinaci na evropské úrovni.  Komise ve
svém sdělení určenému zasedání Evropské
rady, které se bude konat 19.–20. března,
předkládá návrhy zaměřené na
využití rozsáhlé podpory, která již byla
poskytnuta ve prospěch reálné ekonomiky a zaměstnanosti.
Komise ve svém sdělení představuje komplexní reformu
finančního systému, která vychází z
Larosièrovy zprávy. Ukazuje, jak může jasný a
jednotný závazek k tomuto náročnému programu
připravit podmínky k tomu, aby EU na summitu G20 v Londýně
2. dubna zaujala celosvětově vedoucí postavení.
Předseda Komise José Manuel Barroso prohlásil:
„Jarní zasedání Evropské rady musí
občanům, podnikům i světu vyslat jednoznačný
signál. Ano, existuje východisko z této krize. Ano, Evropa je
jednotná, přesvědčená a odhodlaná tuto bitvu
vyhrát. Musíme s plným odhodláním a koordinovaným
způsobem provádět schválený plán
hospodářské obnovy. Musíme plně využívat
jednotného trhu. Dnes žádáme vedoucí představitele
EU, aby schválili komplexní akční plán. Učinit
vše, co je v našich silách, abychom ochránili naše
občany před nezaměstnaností. Ozdravit finanční
trhy na základě Larosièrovy zprávy. A připravit
podmínky k tomu, aby Evropa šla příkladem a byla
přesvědčivá v souvislosti s nadcházejícím
summitem G20 v Londýně.“
Bankovní systém
Sdělení Komise začíná přehledem
opatření přijatých od podzimu 2008, která
zabránila zhroucení evropského bankovního průmyslu, a
tak předešla bezpočtu úpadků a ztrátám
pracovních míst. Ve sdělení se naléhá na
členské státy, aby urychleně jednaly v zájmu
obnovení důvěry a toku půjček, především
prováděním pokynů k odstranění znehodnocených
aktiv z rozvah bank, které Komise vydala 25. února. 
Finanční regulace a dohled
Komise schvaluje – a žádá vedoucí
představitele EU, aby schválili – klíčové
zásady stanovené Larosièrovou skupinou. Komise požaduje
vytvoření systému dohledu, který by zahrnoval
větší dohled na úrovni EU při zachování
jednoznačné úlohy vnitrostátních orgánů
dohledu. Podporuje návrh skupiny zřídit pod dohledem ECB subjekt
včasného varování k identifikaci a řešení
systémových rizik. Komise podporuje doporučení skupiny
vypracovat základní soubor regulačních norem platných v
celé EU. 
V dubnu Komise předloží iniciativy týkající se
zajišťovacích fondů, soukromého kapitálu a
struktur odměňování, které jsou již
v jednání. Po posouzení dopadů Komise
předloží na červnovém zasedání Evropské
radě podrobný harmonogram dalších opatření
vycházejících z Larosièrovy zprávy. Na podzim
předloží návrhy týkající se nového
rámce dohledu a např. otázky rizika likvidity a
nadměrného pákového efektu, dalšího
posílení ochrany vkladatelů a pojištěnců a
účinných sankcí při pochybení. 
Reálná ekonomika
Ve sdělení se poukazuje na skutečnost, že první
výsledky Plánu evropské hospodářské obnovy jsou
dobré. Celková fiskální podpora hospodářství
z evropských a vnitrostátních opatření a z
automatických stabilizátorů činí pro období
2009–2010 nejméně 3,3 % HDP. Příloha obsahuje 500
vnitrostátních opatření a závěr, že tato
opatření jsou obecně v souladu se zásadami, že
nápravná opatření by měla být včasná,
cílená a dočasná. 
Komise vyzývá vedoucí představitele EU, aby
schválili jasné zásady pro další postup, který
bude v souladu s jednotným trhem, celosvětově otevřeným
obchodem, rozvojem nízkouhlíkového hospodářství a
co nejrychlejším návratem k udržitelným
veřejným financím.
Komise opakuje svou výzvu členským státům, aby
schválily cílenou investici ve výši 5 miliard EUR na
energetické propojení a širokopásmovou infrastrukturu.
Zaměstnanost
Komise ve svém příspěvku žádá
členské státy, aby zvýšily úsilí o
řešení problému nezaměstnanosti, která by v roce
2010 mohla poprvé od devadesátých let 20. století
dosáhnout 10 %, a problému sociálního
vyloučení. Toto úsilí rovněž pomůže
zachovat poptávku a zabránit dalším ztrátám
pracovních míst. Mělo by být ústředním prvkem
národních stimulačních plánů. Komise
vyzývá členské státy, aby využily takových
opatření, jako je např. finanční podpora na
dočasnou úpravu pracovní doby, zvýšení podpory
příjmů pro nezaměstnané osoby, snížení
nemzdových nákladů pro zaměstnavatele a
zvýšení investic do rozvoje odborných znalostí a
rekvalifikace. Na evropské úrovni Komise vyzývá k
rychlému schválení návrhu, který předložila,
aby bylo možné v rámci Evropského sociálního fondu
okamžitě zvýšit zálohové platby o 1,8 miliardy
EUR.
Komise rovněž vypracovává plán pro evropskou
vrcholnou schůzku pro otázky zaměstnanosti, která se bude
konat v květnu v Praze, na které by měla být schválena
další konkrétní opatření k zachování
pracovních míst a jejich vytváření v
odvětvích budoucnosti. Komise bude při přípravě
vrcholné schůzky pořádat řadu seminářů
se všemi klíčovými zúčastněnými stranami
v jednotlivých členských státech.
Podpora oživení světového hospodářství
– jak by EU měla jít příkladem
Komise žádá vedoucí představitele EU, aby
schválili řadu oblastí, kde Evropa může a měla by
zaujmout vedoucí postavení na londýnském summitu G20
2. dubna, aby se navázalo na úspěch, kterého bylo
dosaženo jednotným vystupováním na summitu, který se
konal v listopadu 2008 ve Washingtonu. 
EU by měla jednotně prosazovat zlepšení
globálního finančního a regulačního systému,
a to se zvláštním důrazem na lepší transparentnost
a odpovědnost, přiměřený dohled nad všemi
účastníky finančních operací,
řešení obtíží vyplývajících z
nekooperativních právních systémů, podporu
mezinárodní spolupráce v oblasti dohledu a na reformu MMF,
Fóra pro finanční stabilitu a Světové banky. 
Evropa by měla rovněž podporovat oživení
světového hospodářství požadavkem na
posouzení celosvětového dopadu dosud přijatých
fiskálních opatření, podporou otevřeného obchodu a
výzvou určenou londýnskému summitu, aby zahájil
mnohostrannou iniciativu zaměřenou na financování obchodu a
potvrdil washingtonský závazek k plnění rozvojových
cílů tisíciletí. 
Úplné znění sdělení Komise Evropské
radě bude k dispozici na internetové adrese 
http://ec.europa.eu/commission_barroso/president/index_en.htm
