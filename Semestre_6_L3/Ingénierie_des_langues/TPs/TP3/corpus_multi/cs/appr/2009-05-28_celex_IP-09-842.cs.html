IP/09/842 V Bruselu dne 28. května 2009  Potraviny a nápoje: Komise navrhuje opatření k maximálnímu využití systému jejich uvádění na trh a režimu jakosti  Ke zlepšení komunikace týkající se jakosti zemědělských produktů je zapotřebí přijmout opatření, která by pomohla znovu spojit zemědělce a spotřebitele. Kvalitní systémy označování jakosti musí být také pro občany snadněji použitelné a srozumitelné a politika EU musí být souvislejší. Toto jsou hlavní doporučení stanovená ve sdělení Evropské komise o politice jakosti zemědělských produktů, které dnes bylo přijato. V souvislosti s ochranou životního prostředí, dobrými životními podmínkami zvířat a používáním pesticidů a veterinárních léčiv splňují zemědělci v EU jedny z nejpřísnějších zemědělských norem na světě. Kromě toho využívají své odborné znalosti a schopnosti k tomu, aby svým produktům dodali zvláštní vlastnosti, které zvyšují jejich hodnotu. Získávají však zemědělci přiměřený výnos za svou snahu? Jsou spotřebitelům poskytovány přesné informace o vlastnostech produktů a způsobech hospodaření?  „Zemědělsko-potravinářské odvětví v EU je vyhlášené svou vysokou jakostí díky desetiletím nebo dokonce staletím snahy o nejvyšší kvalitu,“ prohlásila Mariann Fischer Boelová, komisařka pro zemědělství a rozvoj venk ova.  „K udržení konkurenceschopnosti musí zemědělci rozvíjet tuto dobrou pověst.  Musí lépe komunikovat se spotřebiteli o jakosti svých produktů.  EU je tomuto procesu ochotna pomoci.  Máme jedinečnou příležitost zvýšit soudržnost a zjednodušit různé systémy označování a certifikace.“ Ve sdělení Komise zejména navrhuje:   rozšířit označování, které uvádí místo hospodaření u zemědělského produktu;    zkoumat proveditelnost stanovení zvláštních nepovinných vyhrazených názvů pro „produkt horského hospodaření“ a „tradiční produkt“.  „Tradiční produkt“ by mohl nahradit současný systém „zaručených tradičních specialit“.   pro všechna zeměpisná označení vytvořit vlastní rejstřík (pro vína, alkohol, zemědělské produkty a potraviny) a zároveň zachovat specifika každého systému.   zlepšit jednotný trh pro produkty, na které se vztahuje systém označování, zejména pro ekologické produkty.   zlepšit mezinárodní ochranu zeměpisných označení a přispět k rozvoji mezinárodních norem pro obchodní normy a ekologické produkty.   rozvinout zásady pro „osvědčené postupy“ pro soukromé systémy certifikace, aby se snížilo riziko, že spotřebitel bude uveden v omyl a zjednodušila administrativa pro zemědělce.   Souvislosti  Sdělení bylo vypracováno na základě 560 příspěvků obdržených v reakci na zelenou knihu Komise o jakosti zemědělských produktů z října 2008 a na příspěvek z konference na vysoké úrovni pořádané českým předsednictvím v březnu 2009.   Zemědělské obchodní normy a směrnice jsou klíčem ke spravedlivému obchodování a základem k tomu, aby nedocházelo ke klamání spotřebitele o jakosti produktů.  Zajišťují základní definování produktu (co je možné označit jako „máslo“?),  zařazení produktu (jaký je minimální obsah tuku v „polotučném mléce“?),  a definice vyhrazených údajů zvyšujících hodnotu (co je možné označit jako olivový olej „lisovaný za studena“?),  a stanoví požadavky na označení původu nebo místa hospodaření.   Systémy zeměpisných označení podporují zemědělskou produkci vysoké jakosti, ochraňují hodnotné názvy produktů před zneužíváním a napodobováním a pomáhají spotřebitelům tím, že jim poskytují informace o zvláštní povaze produktů.  Registrováno bylo kolem 3000 názvů vín, alkoholu a zemědělských produktů a potravin.  ZTS (zaručená tradiční specialita) zdůrazňuje tradiční povahu produktu, ať už složením nebo způsobem produkce.  V rámci současného systému bylo registrováno pouze 20 názvů.  Ekologické zemědělství:  Komise chce odstranit překážky obchodu v jednotném trhu, které jsou způsobené rozdílnými vnitrostátními normami.  Tomuto procesu by mělo pomoci nové logo pro ekologické produkty, na kterém se pracuje (viz   IP/09/640   ) a které se bude povinně používat pro produkty v EU od 1. července 2010.   Systémy certifikace:  Soukromé a vnitrostátní systémy certifikace zaručují, že byly dodrženy některé aspekty produktu nebo způsob výroby, jak stanoví specifikace.  I přes některé problémy (např. ohrožení jednotného trhu, možné uvedení spotřebitele v omyl a dvojí systémy) podnikají zúčastněné osoby kroky k jejich vyřešení. Komise tudíž nyní nepokládá za nutné upravovat tuto oblast právními předpisy.   http://ec.europa.eu/agriculture/quality/policy/communication_en.htm
