IP/09/1136    V Bruselu dne 14. července 2009    Komise aktualizuje seznam leteckých společností, které mají zakázán vstup do evropského vzdušného prostoru  Evropská komise včera přijala jedenáctou aktualizaci seznamu Společenství leteckých společností, které mají zakázán vstup do Evropské unie.  Do seznamu byly nově zařazeny dvě země.  Tato aktualizace ruší zákaz vstupu pěti leteckých společností, jejichž bezpečnost se uspokojivě zlepšila.   „V případě letecké bezpečnosti si nemůžeme dovolit kompromisy a musíme zůstat bdělí.  Občané mají právo používat bezpečnou leteckou dopravu kdekoli na světě,“ prohlásil místopředseda Komise Antonio Tajani.  „Nemůžeme přijmout, aby letecké společnosti používaly jiné normy v leteckém provozu uvnitř a vně Evropy.  Je proto nejvyšší čas, aby mezinárodní společenství přehodnotilo svoji politiku bezpečnosti leteckého provozu.  Letecké společnosti, které nedodržují bezpečnostní pravidla, by již neměly létat vůbec nikam.  Tento seznam velmi přispěl k bezpečnějšímu leteckému prostoru nad Evropou.  Měli bychom postupně usilovat o mezinárodní strategii, která spočívá na spolupráci zemi celého světa.“  Nová listina nahrazuje předchozí seznam a je již k dispozici na internetových stránkách Komise (   http://ec.europa.eu/transport/air-ban/   ).   Z této nejnovější aktualizace seznamu se v zásadě dají vyvodit dva závěry:  a) seznam vytváří silný tlak na odstranění bezpečnostních nedostatků;  odstranění ze seznamu je skutečně možné, pokud dotyčné strany přijmou účinná nápravná opatření s cílem dosáhnout souladu s všemi příslušnými bezpečnostními normami;  b) čím dál více se ukazuje, že koncept seznamu Společenství je nástrojem zajištění bezpečnosti leteckého provozu, který předchází, spíše než trestá.  Dokladem jsou četné případy, kdy Společenství předešlo potenciálním bezpečnostním rizikům předtím, než bylo třeba přistoupit k drastickému opatření v podobě omezení leteckého provozu.  Jsou uznávána významná zlepšení a úspěchy v oblasti bezpečnosti leteckého provozu, kterých dosáhl indonéský úřad civilního letectví.  Od uložení zákazu vstupu do evropského vzdušného prostoru v červenci 2007 mohou být čtyři letecké společnosti (Garuda Indonesia, Airfast Indonesia, Mandala Airlines a Premiair) vyškrtnuty ze seznamu, neboť jejich orgány dohledu zaručují dodržování mezinárodních bezpečnostních norem.  Thajský dopravce One Two Go byl vyškrtnut ze seznamu, neboť thajské úřady civilního letectví zrušily jeho oprávnění.  Je uznáván pokrok učiněný angolským úřadem civilního letectví, jakož i leteckým dopravcem TAAG Angola Airlines, pokud jde o postupné odstranění všech bezpečnostních nedostatků.  V této souvislosti umožnila dohoda o spolupráci a podpoře podepsaná mezi angolskými a portugalskými úřady civilního letectví, aby dopravce znovu zahájil provoz do Portugalska, a to pouze s určitými letadly a za velmi přísných podmínek.  Tato aktualizace rovněž zvýrazňuje nepřetržitý dialog s některými státy, pokud jde o bezpečnost jejich leteckých dopravců.  Komise bude tak na základě důkazů o zlepšení v bezpečnostních normách pozorně sledovat činnost různých ruských leteckých dopravců, jimž ruské úřady uložily provozní omezení.   Tato aktualizace rovněž oceňuje úsilí, které úřady civilního letectví Indonésie, Gabonu, Ukrajiny a Angoly vynaložily na posílení výkonu svého dohledu s cílem zvýšit bezpečnost a na úzkou spolupráci s Komisí za tímto účelem.   Bezpečnostní nedostatky zjištěné zambijskými a kazašskými úřady civilního letectví v systému dohledu vedly k uložení zákazu provozu všech dopravců těchto dvou zemí s výjimkou kazašského leteckého dopravce Air Astana, jehož lety do Společenství jsou za přísných podmínek udržovány na současném stavu.  Všichni uvedení letečtí dopravci a dopravci, kteří byli na seznamu předchozím, budou na letištích Společenství i nadále podléhat prohlídkám na odbavovací ploše se stanovením priorit, aby bylo zajištěno jejich důsledné dodržování příslušných bezpečnostních norem.  Dnešní seznam Společenství tak obsahuje devět jednotlivých dopravců, kterým je zakázán vstup do vzdušného prostoru Evropské unie:  Air Koryo z Korejské lidově demokratické republiky (KLDR), Air West ze Súdánu, Ariana Afghan Airlines z Afghánistánu, Siem reap Airways International z Kambodže, Silverback Cargo Freighters ze Rwandy, Motor Sich, Ukraine Cargo Airways, Ukrainian Mediterranean Airlines a Volare z Ukrajiny;  všechny dopravce (246) z 12 zemí:  Angola, Benin, Demokratická republika Kongo (DRK), Gabon (s výjimkou tří dopravců provozujících činnost s omezeními a za podmínek), Indonésie (s výjimkou čtyř dopravců vyškrtnutých ze seznamu), Kazachstán (s výjimkou jednoho dopravce provozujícího činnost s omezeními a za podmínek), Kyrgyzská republika, Libérie, Rovníková Guinea, Sierra Leone, Svazijsko a Zambie;  sedm leteckých dopravců, pro něž platí omezení a podmínky:  TAAG Angola Airlines, Air Astana z Kazachstánu, Gabon Airlines, Afrijet a SN2AG z Gabonu, Air Bangladesh a Air Service Comores.  Bezpečnostní audity prováděné Mezinárodní organizací pro civilní letectví (ICAO) jsou pilířem a jedním ze společných kritérií, která se používají pro uložení zákazu provozu.  Rozvoj spolupráce s ICAO v této oblasti má tedy zásadní význam.  To bylo rovněž hlavním tématem setkání místopředsedy Tajaniho s předsedou Rady ICAO Robertem Kobehem Gonzálezem dne 9. července.  Zpráva o účinnosti právních předpisů, která bude ještě předložena v průběhu tohoto roku, bude obsahovat rovněž návrhy k posílení mezinárodního rozměru.
