IP/09/1021 V Bruselu dne 25. června 2009  Kampaň „Milk – Drink it up“ („Pijte mléko – až do dna“) je v plném proudu: evropská komisařka Mariann Fischer Boelová vyhlašuje vítěze fotografické soutěže „Energie z mléka“  Mariann Fischer Boelová, evropská komisařka pro zemědělství a rozvoj venkova, dnes během návštěvy jedné z pařížských škol vyhlásí tři vítěze soutěže „Energie z mléka“.  Tato soutěž je součástí evropské kampaně „Milk – Drink it up“ („Pijte mléko – až do dna“), jejímž cílem je informovat občany EU o blahodárných účincích konzumace mléka a mléčných výrobků jako zdravé alternativy k potravinám a nápojům s nízkou výživovou hodnotou.   „Naše strava již dnes neovlivňuje pouze náš fyzický stav, ale stále více i náš stav psychický.  Dvacet dva milionů mladých lidí v Evropě, kteří trpí nadváhou nebo obezitou, to mohou dosvědčit.  Evropská unie letos poskytla již více než 55 milionů EUR na financování evropského programu „Mléko do škol““, uvádí komisařka Mariann Fischer Boelová.  „A fotografická soutěž tvoří součást našeho úsilí o zvyšování povědomí dětí a dospívajících o zdravé výživě.  Proto jsem velmi ráda, že tolik mladých svou tvořivostí dalo najevo, jak jim mléčné výrobky chutnají.“        Během své návštěvy v pekařském učilišti (Ecole de boulangerie) v Paříži komisařka představí fotografie, které vybrali uživatelé internetu z celé EU.  Fotografická soutěž „Energie z mléka“ podnítila tvořivost mladých Evropanů, aby se vyjádřili na téma mléko a mléčné výrobky.    Jednou z atraktivních cen, o které se utkalo 710 mladých fotografů, je herní konzole Wii Sport, která umožňuje spojit tělesnou aktivitu v rámci rodiny a zájem o techniku.  Šťastnými výherci jsou Benedek Horvath, Andrea Cremona a Teresa Videva.  Návštěva v Paříži je součástí kampaně „Drink it up!“, do níž se komisařka pro zemědělství v minulých měsících zapojila účastí na řadě workshopů společně s mladými, kde se připravovala čerstvá a vyvážená jídla z mléka, ovoce a zeleniny.         Obezita:  jev, který je v Evropě stále častější Zdravá výživa je jedním z klíčových témat současnosti týkajícím se mladých a obezity, zejména kvůli znepokojujícímu trendu –20 až 35 % evropských dětí a dospívajících, v závislosti na členském státě, tímto problémem trpí.  Pro zlepšení situace Evropská unie poskytla na evropský program „Mléko do škol“ v tomto školním roce již více než 55 milionů EUR a dalších 90 milionů EUR je vyčleněno pro příští školní rok na program „Ovoce a zelenina do škol“.  Opatření Evropské unie přinášejí finanční a pedagogickou podporu a jejich cílem je pomoci malým dětem, aby si co nejdříve osvojily zdravé stravovací návyky a věnovaly se tělesnému cvičení, což může do značné míry přispět k předcházení zdravotním problémům, jako je riziko kardiovaskulárních chorob, cukrovky a cévních mozkových příhod, které by se u nich mohly objevit v pozdějším údobí života. Další informace o evropských programech Veškeré informace o evropském programu „Mléko do škol“ jsou k dispozici na internetových stránkách     http://www.drinkitup.europa.eu/     Informace o novém programu „Ovoce a zelenina do škol“:        http://ec.europa.eu/agriculture/markets/fruitveg/sfs/index_en.htm     Podrobnější informace o politice Evropské komise v oblasti potravin a výživy naleznete na stránkách:        http://ec.europa.eu/health/ph_determinants/life_style/nutrition/nutrition_en.htm
