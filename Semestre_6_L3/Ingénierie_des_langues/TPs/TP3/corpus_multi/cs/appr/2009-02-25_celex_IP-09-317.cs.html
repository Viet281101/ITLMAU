IP/09/317
V Bruselu dne 25. února 2009Setkání Komise se
zaměstnavateli a odbory zaměřené na překonání
hospodářské krize a na přijetí opatření na
podporu zaměstnanostiEvropská komise dnes opět pracovala na
provádění Plánu evropské hospodářské
obnovy a setkala se se zástupci odborů a zaměstnavatelů na
úrovni EU.  Vyšlo najevo, že aktéři se ve
velké míře shodují na tom, že vnitřní trh a
plán obnovy byly vhodným odrazovým můstkem pro
překonání krize a přijetí opatření na
podporu zaměstnanosti v Evropě a že by na úrovni EU
měla být přijata další opatření.
„Překonání hospodářské krize a
přijetí opatření v oblasti zaměstnanosti znamená
spolupracovat“, řekl předseda Barroso. „Politická
strategie Komise je zaměřena na omezení dopadu krize na
reálnou ekonomiku a zaměstnanost, přípravu podniků
a pracovních sil na obnovu a na pomoc Evropanům při
hledání do budoucna udržitelných pracovních míst.
Vliv krize na zaměstnanost je zřejmý. Abychom zastavili pokles,
omezili ztráty pracovních míst a zavírání
podniků a abychom Evropu nasměrovali na cestu růstu a
zaměstnanosti, potřebujeme partnerství. Jsem velmi rád,
že se mi naskytla příležitost diskutovat se
sociálními partnery o co nejefektivnějším
zaměření naší práce a o způsobech
společného dosahování výsledků.“
Komise a evropští sociální partneři (EKOS, Business
Europe, CEEP a UEAPME) se na dnešním setkání dohodli,
že za účelem zajištění a rozvoje dalších
sociálních a hospodářských úspěchů
EU a jejího vnitřního trhu jako zdroje prosperity, růstu
a zaměstnanosti v Evropě je nutná spolupráce.
Evropští sociální partneři rovněž
uvítali Plán evropské hospodářské obnovy jako
vhodný výchozí bod a jasně vyjádřili, že jsou
připraveni pracovat na zajištění jeho efektivního
provádění a převedení do podoby dalších
opatření s nezbytnými ambicemi.
Plán evropské hospodářské obnovy, který navrhla
Komise a Evropská rada přijala v prosinci, stanoví
široké spektrum opatření zaměřených na
zachování pracovních míst, jejich vytváření a
na schopnost evropského hospodářství přestát
krizi.
Řada klíčových prvků plánu obnovy bude mít
přímý dopad na pracovní sílu. Patří sem
školení, jejichž cílem je setrvání lidí v
práci a pomoc při hledání nových pracovních
míst. Finanční prostředky EU jsou poskytovány
prostřednictvím Evropského sociálního fondu a
Evropského fondu pro přizpůsobení se globalizaci; pro
malé a střední podniky jsou k dispozici nové zdroje
financí.
Diskuse se zástupci sociálních partnerů se
soustředila na jejich návrhy opatření na podporu růstu
a zaměstnanosti, uplatňování flexikurity a podporu
společností a pracovníků při ekonomické
recesi, motivaci k investicím a zachování kupní
síly a poptávky, respektování volného pohybu
pracovníků a kolektivních smluv a na zajištění
kontinuity jednotného trhu. Jejich stanoviska budou zapracována do
příspěvku Komise pro neformální setkání hlav
států a vlád konané dne 1. března, jarní
zasedání Evropské rady a vrcholnou schůzku pro otázky
zaměstnanosti, která se uskuteční v květnu. Komise a
sociální partneři se dohodli, že budou úzce
spolupracovat a podílet se na hledání řešení,
prostřednictvím kterých by zaměstnavatelé a odbory z
celé Evropské unie mohli přispívat k
úspěšné obnově evropského
hospodářství.
Za zástupce sociálních partnerů se tohoto
setkání zúčastnili: Business Europe  – Ernest-Antoine
Seillière, předseda, CEEP – Carl Cederschiöld,
předseda, EKOS –John Monks, generální tajemník a
UEAPME – Georg Toifl, předseda.
