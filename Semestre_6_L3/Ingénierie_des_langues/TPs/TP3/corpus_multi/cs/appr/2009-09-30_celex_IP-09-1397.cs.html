IP/09/1397   V Bruselu dne 30. září 2009  Evropská komise vítá kroky USA k nezávislejší, kontrolovatelnější a mezinárodnější správě internetu  Viviane Redingová, komisařka EU pro informační společnost a média, dnes přivítala skutečnost, že ICANN, hlavní organizace zodpovědná za správu jmen internetových domén, se stane otevřenější a kontrolovatelnější vzhledem k miliardám uživatelů internetu na celém světě. Od 30. září již nebude americká ICANN (Internet Corporation for Assigned Names and Numbers) podléhat jednostranné kontrole ministerstva obchodu Spojených států amerických, nýbrž dozoru kontrolních komisí jmenovaných výborem GAC (Governmental Advisory Committee) patřícímu pod ICANN, jakož i organizací ICANN samotnou, a to za účasti vlád celého světa. Od roku 2005 Komise opakovaně žádala, aby byla reformována správa klíčových globálních zdrojů internetu. Reforma je nezbytná k dosažení důležitých cílů veřejné politiky jako svoboda názoru a zajištění stabilního provozu internetového obchodování. Evropská komise je pevně rozhodnuta v úzké spolupráci s 27 členskými státy doprovázet a podporovat realizaci dnes oznámených reforem.  „ Vítám rozhodnutí vlády USA přizpůsobit klíčovou roli organizace ICANN, pokud jde o správu internetu, realitě globalizovaného světa 21. století“ , prohlásila Viviane Redingová, evropská komisařka pro informační společnost a média.  „Uživatelé internetu na celém světě mohou nyní vycházet z toho, že rozhodnutí ICANN o jménech internetových domén a adres jsou nezávislejší, lépe přezkoumatelná a berou do úvahy zájmy každého.  Činnost ICANN budou pravidelně hodnotit vnější kontrolní komise.  Pokud bude tato reforma provedena účinně a transparentně, zaslouží si širokou podporu občanské společnosti, hospodářství a vlád.  Evropská komise je pevně rozhodnuta tuto reformu uskutečnit spolu s partnery ve vládách, podnicích a občanské společnosti.  Za tímto účelem budeme hrát aktivní úlohu ve výboru GAC a při jeho další reformě.  Výzva spočívá v tom, jak zefektivnit činnost výboru GAC, jehož význam roste, a jak zintenzivnit dialog mezi vládami, podniky a občanskou společností v rámci správního internetového fóra (Internet Governance Forum).  Kromě toho budeme pozorně sledovat vliv činnosti organizace ICANN na hospodářskou soutěž.  Rovněž bych chtěla vyzvat všechny strany k tomu, aby se aktivně zamyslely nad možností lepšího vnějšího odvolacího postupu proti rozhodnutím správní rady organizace ICANN.   Nezávislost a zodpovědnost organizace ICANN zatím alespoň na papíře vypadá již mnohem lépe.  Nyní se musíme společně postarat o to, aby fungovala rovněž v praxi“.  Jak dnes bylo oznámeno, po 30. září 2009 již nebude fungovat tzv. „dohoda o společném projektu“ („Joint Project Agreement“), která v USA řídí jednostrannou kontrolu rozhodnutí organizace ICANN prostřednictvím a merického ministerstva obchodu. Bude nahrazeno principem společného „potvrzení závazků“ („affirmation of commitments“) americké vlády a organizace ICANN, což představuje důležitou reformu stávajících správních pravidel . Nejdůležitějšími prvky reformy ICANN jsou:    Více nezávislosti na pravidelné kontrole ze strany jedné země. Rozhodnutí organizace ICANN se týkají internetových uživatelů na celém světě, a musejí proto zohledňovat jejich zájmy.    Vnější kontrola prostřednictvím nezávislých kontrolních komisí, které jsou jmenovány společně výborem GAC a organizací ICANN.  GAC je k dispozici vládám a veřejným institucím celého světa a je poradním orgánem správní rady organizace ICANN, pokud jde o politické aspekty činnosti ICANN.  Kontrolní skupiny budou pravidelně vyhodnocovat činnost organizace ICANN s ohledem na plnění jejích veřejných závazků.  Internet se stal pro hospodářství a společnosti na celém světě nepostradatelným.  Již mnoho let se Evropská komise a členské státy EU aktivně podílejí na vytváření politiky organizace ICANN s cílem zajistit respektování evropských hodnot, jako je svoboda názoru, ochrana osobních údajů, ochrana spotřebitele a bezpečnost, rovněž v oblasti internetu.     V červnu 2009 předložila Evropská komise politický dokument, ve kterém vyzývá k posílení kontroly organizace ICANN mezinárodním společenstvím, ke zvýšení transparentnosti jejích rozhodovacích mechanismů a k silnější úloze vlád při definování veřejně politických prvků politiky organizace ICANN (   IP/09/951   ).  Z dnešního prohlášení vyplývá, USA sdílejí mnohé z těchto principů a cílů.  Další postup  Další důležitou otázkou v oblasti správy internetu je budoucí existence správního fóra internetu ( Internet Governance Forum ), které bylo na svém prvním zasedání v roce 2006 zřízeno na dobu pěti let. Nabízí jedinečný prostor pro diskuze mezi všemi stranami, které se účastní správy internetu. Evropská komise se zasazuje za jeho další trvání, neboť představuje jedinou platformu, v jejímž rámci mohou internetová témata diskutovat nejrůznější aktéři z celého světa, včetně poslanců.  Souvislosti  Jména internetových domén a internetové adresy jsou předpokladem pro to, aby data v celosvětovém internetovém provozu mohla dospět do svého cíle. Organizací zodpovědnou za celosvětovou koordinaci systému jmen domén (Domain Name Systém, DNS) je ICANN, soukromá, veřejně prospěšná americká společnost se sídlem v Kalifornii. Od jejího založení v roce 1998 vyvíjela ICANN svoji činnost v rámci několika dohod s americkou vládou, v kterých byly stanoveny politické cíle pro vytváření politiky DNS. Stávající dohoda, tzv. „dohoda o společném projektu“ („joint project agreement“) vyprší 30. září 2009. Komisařka EU Viviane Redingová v květnu představila svou vizi budoucnosti správy internetu ve své videonahrávce (viz   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
