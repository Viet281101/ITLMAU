IP/09/1716  V Bruselu dne 16. listopadu 2009  Celosvětový nárůst investic podniků v oblasti výzkumu a vývoje v roce 2008:  evropské podniky předstihly americké a japonské  Z dnes zveřejněného žebříčku investic evropských průmyslových podniků do výzkumu a vývoje pro rok 2009 vyplývá, že i přes hospodářskou krizi vzrostly v roce 2008 investice podniků v oblasti výzkumu a vývoje po celém světě o 6,9 %. Pokud jde o evropské podniky, tedy o podniky se sídlem na území EU, vzrostly jejich investice v oblasti výzkumu a vývoje o 8,1 %. To je výrazně více než u amerických společností za druhý rok (5,7 %) nebo u japonských společností (4,4 %). Mezi první desítkou se umístily hned dvě evropské společnosti: na třetím místě je Volkswagen s investicemi do výzkumu a vývoje ve výši 5,93 miliard EUR, společnost Nokia se umístila osmá. Celosvětově vůbec největším investorem v oblasti výzkumu a vývoje se stala společnost Toyota Motors s částkou 7,61 miliard EUR. Výše uvedená zpráva také uvádí, že největší nárůst investic vykazují společnosti z rozvíjejících se zemí.  „Dobrá zpráva je, že společnosti z EU si v roce 2008 udržely míry investic i přes hospodářskou krizi. To je ta nejlepší strategie, jak vyjít z krize ještě silnější. Musíme evropské podniky v této snaze podporovat a poskytovat podněty, které posílí odvětví s tím nejintenzivnějším výzkumem. Vybudování skutečně evropského prostoru pro výzkum je spolu s evropskými činnostmi na podporu inteligentních investic do výzkumu a vývoje pouze dílčím řešením. Vítám také nárůst investic podniků v oblasti nízkouhlíkových technologií v energetice. Předst avují totiž nové zdroje růstu a pracovních míst v EU”, prohlásil evropský komisař pro vědu a výzkum Janez Potočnik.   Přehled investic do evropského výzkumu hospodářských odvětví Evropské komise ukazuje, že navzdory ekonomické krizi dosahují celosvětové investice podniků v oblasti výzkumu a vývoje v porovnání s 9 % v roce 2007 úrovně 6,9 % (graf 1). Společnosti EU dokázaly udržet růst investic v podstatě nezměněný na výši 8,1 % oproti roku 2007, kdy dosahoval 8,8 %. Naopak u amerických společností došlo k poklesu z 8,6 % v roce 2007 na 5,7 % v roce 2008. Společnosti se sídlem v rozvíjejících se zemích nadále vykazují největší růst – na prvním místě je Čína se 40% nárůstem, dále Indie (27,3 %), Tchaj-wan (25,1 %) a Brazílie (18,6 %). I když se zatím dopad hospodářské krize v investicích podniků do výzkumu a vývoje neodráží plně, je zřetelnější na dalších ukazatelích zmíněného žebříčku, například na provozních ziscích, které u evropských společností klesly o 30,5 % a u amerických o 19,1 %.  Podnikové trendy  Mezi deseti nejvýznamnějšími investory světa v oblasti výzkumu a vývoje jsou i dvě společnosti z EU: Volkswagen a Nokia; pět společností je ze Spojených států (mj. Microsoft, General Motors a Pfizer); jedna společnost z Japonska (Toyota), která se umístila na prvním místě. Mezi první padesátkou investorů je celkem 16 společností z EU a celkem 18 z USA, což je v obou případech o dvě méně než v roce 2007. Naopak z Japonska se umístilo celkem 13 společností, tedy o čtyři více než v roce 2007. Společnosti z EU, které se umístily v první padesátce, však vykazovaly vyšší průměrnou intenzitu investic do výzkumu a vývoje (investice jako procento tržeb), a to ve výši 7,8 %, zatímco společnosti mimo EU dosahovaly pouze 6,8 % (graf 2). Trendy jednotlivých odvětví  Ve Spojených státech vede, pokud jde o růst v oblasti investic do výzkumu a vývoje, odvětví farmaceutického průmyslu a biotechnologií a odvětví IT, v Evropě je růst investic rovnoměrněji rozdělený mezi všechna odvětví.  Společnosti z USA posílily svou vedoucí pozici v odvětví s vysokou intenzitou investic do výzkumu a vývoje tím, že za poslední čtyři roky zvýšily své investice o 35 %, zatímco u evropských společností se jednalo pouze o 13,6 % (graf 3). I když z hlediska objemu investic do výzkumu a vývoje je odvětví USA s vysokou intenzitou investic do výzkumu a vývoje dvakrát větší než v EU, vykazují evropské společnosti tohoto odvětví podobný výkon jako jejich američtí konkurenti, pokud jde o výzkum a vývoj a související ukazatele.   Evropské společnosti jsou na prvních příčkách, pokud jde o odvětví se středně vysokou a středně nízkou intenzitou podpory výzkumu a vývoje, tedy například odvětví automobilového průmyslu a součástek, elektronických a elektrických zařízení nebo chemikálií.   Odvětví farmaceutického průmyslu a biotechnologií posílilo svoji pozici největšího investora do výzkumu a vývoje nejen celosvětově (18,9 %), ale i v USA (25 %). Řada farmaceutických společností vykázala vysoký nárůst investic: například společnost Takeda Pharm. (+42,7 %), Boehringer Ingelheim (+21,9 %), Schering-Plough (+20,6 %). Naopak pokles investic do výzkumu a vývoje vykázaly společnosti Merck (USA), Johnson &amp; Johnson a Pfizer, a to o 1 až 2 %.  Odvětví automobilového průmyslu a součástek je s mírou investic ve výši 17,1 % celosvětově na třetím místě, ovšem v EU a v Japonsku je dokonce na místě prvním (v EU se jedná o 25 %, v Japonsku o 27 %). I když bylo automobilové odvětví hospodářskou krizí zasaženo nejvíce, některé společnosti v minulém roce vykázaly dvojmístný nárůst investic: Volkswagen (+20,4 %), Peugeot (+14,4 %) a Fiat (+14,1 %). Ostatní podniky investice naopak výrazně snížily, například Renault (–9,2 %), Daimler (–9,1 %), BMW (–8,9 %), Ford Motor (–2,7 %) a General Motors (–1,2 %).  Na základě žebříčku z letošního roku se potvrzuje, že velmi aktivní v oblasti investic do výzkumu a vývoje jsou podniky zabývající se obnovitelnými energiemi. Šest společností z EU v tomto odvětví zaznamenalo během posledních tří let významný nárůst investic (graf 4). Souvislosti  Žebříček investic evropských průmyslových podniků do výzkumu a vývoje pro rok 2009 poskytuje informace o tisícovce nejlepších evropských podniků a o tisícovce neevropských podniků, které během uplynulého roku investovaly do výzkumu a vývoje. Každoročně ho vydává Evropská komise. Žebříček a další zprávy IRMA ( Industrial Research Investment Monitoring and Analysis – Monitoring a analýza investic do průmyslového výzkumu)  jsou k dispozici na adrese    http://iri.jrc.ec.europa.eu/   .   Viz také    MEMO/09/503    Otázky a odpovědi  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
