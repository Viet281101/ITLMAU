IP/09/655
V Bruselu dne 29. dubna 2009Rozpočet EU pro rok 2010 je
zaměřen na oživeníV situaci, kdy se Evropa potýká
s nejhorší recesí za celá léta, Komise dnes
přijala předběžný návrh rozpočtu pro rok 2010
ve výši 139 miliard EUR. Výdaje v
příštím roce mají přispět k
hospodářskému oživení, a proto největší
podíl finančních prostředků (45 %)
v návrhu směřuje do opatření na podporu růstu
a zaměstnanosti (nárůst o 3,2 % oproti roku 2009), což
má napomoci obnovení konkurenceschopnosti v celé Unii.
Finanční prostředky přidělené na hlavní
programy v oblastech výzkumu a energetiky se zvýší o
více než 12 % a dojde rovněž k navýšení
hotovosti pro financování politiky soudržnosti – země
EU-12 obdrží 52 % prostředků ze
strukturálních fondů a z Fondu soudržnosti.
Zvýší se všechny okruhy rozpočtu,
přičemž prostředky na závazky dosáhnou celkem
138,6 miliard EUR (1,18 % HND) a prostředky na platby 122,3 miliard
EUR (1,04 % HND). 
Místopředseda EK pro administrativní záležitosti,
audit a boj s korupcí Siim Kallas, odpovědný za
finanční plánování a rozpočet, jenž
návrh předložil, řekl: „Tento rozpočet se
zaměřuje na opatření, jež mají zabránit
ještě prudšímu útlumu hospodářství. Bude
věnováno 6 miliard EUR na výzkum a inovace a kolem 9 milionů
občanů obdrží pomoc z Evropského sociálního
fondu.“ Uvedl také, že „v roce 2010 bude
zajištěna druhá část příspěvku
z rozpočtu EU na plán obnovy hospodářství,
což znamená, že v období 2008–2010 budou
k dispozici mimořádné prostředky
převyšující 6 miliard EUR “.
Částka 62 miliard EUR na pracovní místa,
infrastrukturu a konkurenceschopnost
Hlavní prioritou EU bude směrovat finanční
prostředky do projektů na vytváření a
zachovávání pracovních míst, na pomoc společnostem
a na obnovu konkurenceschopnosti. Na transevropské dopravní a
energetické sítě bude v porovnání s rokem 2009
určeno o 12,7 % finančních prostředků více
(1,08 miliardy EUR) a program pro konkurenceschopnost a inovace bude
navýšen o 3,3 % (0,5 miliardy EUR). Rok 2010 byl
vyhlášen Evropským rokem boje proti chudobě a
sociálnímu vyloučení s rozpočtem téměř
20 milionů EUR a s řadou iniciativ naplánovaných pro
všechny členské státy. Na družicový
navigační systém Galileo, vlajkový projekt EU, bude
v jeho druhém roce poskytnuto o 8 % finančních
prostředků více (0,9 miliardy EUR). 
Největší část prostředků z Fondu
soudržnosti pro země EU-12
Z částky 62 miliard EUR vyčleněných na pracovní
místa a konkurenceschopnost bude 49 miliard EUR vyčleněno na
soudržnost v EU-27. Nadále budou postupně uvolňovány
finanční prostředky pro členské státy, které
vstoupily do EU v letech 2004 a 2007 (EU-12). Země EU-12 vůbec
poprvé obdrží největší podíl ze
strukturálních fondů a z Fondu soudržnosti (52 %).
Podpora zemědělství v těchto zemích se rovněž
zvýší, protože na něj nyní obdrží
téměř 20 % (11 miliard EUR) z dostupných
prostředků. 
Díky společné zemědělské politice,
jednotnému trhu a vyšším tržním cenám jsou
nyní příjmy zemědělců o 47 %
vyšší než před vstupem do EU. Finanční
prostředky na přírodní zdroje v zemích EU-27
činí 59 miliard EUR a v jejich rámci vzrostou výdaje na
životní prostřední a rozvoj venkova o necelých
2,5 % na téměř 15 miliard EUR.	
Druhá fáze financování Plánu evropské
hospodářské obnovy 
V dubnu 2009 se Evropský parlament, Rada a Komise dohodly, že je
nezbytné uvolnit dalších 5 miliard EUR na financování
významných evropských projektů v oblasti energetiky a
širokopásmového připojení a na řešení
dalších výzev ve venkovských oblastech, jež se objevily
při kontrole stavu SZP. Po prvním stimulu ve výši
2,6 miliardy EUR v roce 2009 bude do rozpočtu pro rok 2010
začleněno dalších 2,4 miliardy EUR, o jejichž zdroji
bude rozhodnuto v rozpočtovém procesu pro rok 2010. 
 Částka 8 miliard EUR pro vnější pomoc 
EU bude i v roce 2010 nadále pomáhat chudším zemím a
zachová pevný postoj na světové scéně, tak aby se
mohla vypořádat s takovými globálními výzvami,
jako je změna klimatu, zabezpečení potravin a globalizace. Pomoc
EU rozvojovým zemím poskytovaná prostřednictvím
nástroje pro rozvojovou spolupráci se zvýší o
1,7 %, a dosáhne tak 2,4 miliardy EUR. Finanční
prostředky poskytnuté na nástroj předvstupní pomoci se
zvyšují o téměř 5 % na částku 1,6
miliardy EUR. Financování společné zahraniční a
bezpečností politiky EU se zvýší o 16 % (na
282 milionů EUR). V rozpočtu pro rok 2010 se rovněž
počítá s financováním poslední části
(170 milionů EUR) nástroje pro potravinovou pomoc (v celkové
výši 1 miliarda EUR). 
EU jako bezpečnější prostor pro všechny
Největší nárůst prostředků na výdaje,
o 13,5 % na téměř 1 miliardu EUR (v souladu se
sedmiletým finančním plánováním EU), se bude
týkat projektů v oblasti boje proti trestné činnosti,
terorismu a řízení migračních toků. 
Správní výdaje všech institucí EU vzrostou o
2,1 %, přičemž výdaje Evropské komise vzrostou o
méně než 1 % (0,9 %) na 3,6 miliardy EUR.
Souvislosti
Rozpočtová prognóza závazků (právní
závazky k poskytnutí finančních prostředků za
předpokladu splnění určitých podmínek) a plateb
(skutečné převedení prostředků
příjemcům v hotovosti nebo bankovním převodem).
Konečné znění rozpočtu EU bude přijato na
plenárním zasedání Evropského parlamentu v
prosinci.
