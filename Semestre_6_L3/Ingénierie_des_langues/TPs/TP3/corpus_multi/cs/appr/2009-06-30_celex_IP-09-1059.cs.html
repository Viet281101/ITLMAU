IP/09/1059  V Bruselu dne 30. června 2009  Návrat křivé okurky – ovoce a zelenina nestandardních tvarů se od 1. července vrací do prodeje  Předpisy Evropské unie týkající se velikosti a tvaru mnoha druhů ovoce a zeleniny přestanou platit zítra, kdy budou zrušeny zvláštní normy pro prodej 26 druhů ovoce a zeleniny. Iniciativa Komise směřující ke zrušení těchto norem představuje důležitý krok na cestě k racionalizaci a zjednodušení předpisů EU, jakož i k odstranění zbytečné byrokracie. Normy zůstanou zachovány pro 10 druhů ovoce a zeleniny, mj. pro jablka, jahody a rajčata. Ale i v případě těchto 10 druhů budou členské státy moci poprvé povolit jejich prodej, i když nebudou normám vyhovovat, budou-li označeny tak, aby je bylo možné rozeznat od produktů kategorií „extra“, „I. jakost“ a „II. jakost“. Jinými slovy, nové předpisy umožňují vnitrostátním orgánům povolit maloobchodní prodej všech druhů ovoce a zeleniny bez ohledu na jejich velikost a tvar.  „Dnem 1. července se do našich obchodů vrací křivé okurky a hrbolaté mrkve,“ prohlásila Mariann Fischer Boelová, komisařka pro zemědělství a rozvoj venkova.  „Avšak vážně: je to dobrý příklad našeho úsilí, jak snížit zbytečnou byrokracii.  Takové věci na úrovni EU regulovat nemusíme.  Je mnohem lepší to přenechat subjektům činným na trhu.  Tyto změny rovněž znamenají, že si spotřebitelé budou moci vybrat z nejširší možné nabídky produktů.  Je absurdní vyhazovat bezvadné produkty jen proto, že nemají předpisovou velikost a tvar“.   Během jednání v rámci reformy společné organizace trhu s ovocem a zeleninou v roce 2007 se Komise zavázala, že odstraní zbytečnou byrokracii zrušením řady norem týkajících se prodeje ovoce a zeleniny.  Zítřejší změna znamená zrušení norem pro 26 produktů:  meruňky, artyčoky, chřest, lilek, avokádo, fazole, růžičkovou kapustu, mrkev, květák, třešně, cukety, okurky, pěstované houby, česnek, lískové ořechy ve skořápce, hlávkové zelí, pórek, cukrové melouny, cibuli, hrách, švestky, řapíkatý celer, špenát, vlašské ořechy ve skořápce, vodní melouny a salátovou čekanku.  Zvláštní normy prodeje zůstanou v platnosti pro 10 produktů, které představují 75 % hodnoty obchodu EU, a sice pro  jablka, citrusové plody, kiwi, salát, broskve a nektarinky, hrušky, jahody, sladké papriky, stolní hrozny a rajčata.  Členské státy však budou moci vyjmout z norem i tyto produkty, budou-li se prodávat s odpovídajícím štítkem.  Prakticky to znamená, že jablko, které nevyhovuje normám, lze prodávat, pokud bude opatřeno štítkem „produkt určený pro zpracování“ nebo odpovídajícím označením.
