IP/09/1351   Brusel, 24 září 2009 Komise omezuje byrokracii a zlepšuje ochranu investorů při zveřejňování prospektů cenných papírů  (viz   MEMO/09/412   )  V souladu se zásadami zlepšování právní úpravy dnes Evropská komise předložila návrh na revizi směrnice o prospektu.  Návrh je součástí snah o zjednodušení v rámci akčního programu Evropské komise pro snižování administrativní zátěže v Evropské unii.  Návrh zvyšuje právní srozumitelnost a účinnost režimu prospektů a snižuje administrativní zátěž emitentů a zprostředkovatelů.  Neopomíjí ani význam posilování úrovně ochrany investorů a nutnosti zajistit, aby poskytované informace dostatečně a náležitě splňovaly potřeby drobných investorů.  Je odrazem konzultací se všemi hlavními zúčastněnými stranami.  Návrh se nyní předkládá k posouzení Evropskému parlamentu a Radě.   Komisař Charlie McCreevy odpovědný za vnitřní trh a služby prohlásil:  „Tato nová pravidla splňují potřeby emitentů a investorů a odstraňují veškerou zbytečnou zátěž podniků.  Zohledňují poučení z finanční krize a zajistí, aby investoři měli veškeré potřebné informace.“   Směrnice o prospektu stanoví pravidla týkající se prospektu, který musí být zveřejněn, pokud k veřejné nabídce nebo přijetí převoditelných cenných papírů k obchodování na regulovaném trhu dojde v EU.  Jedním z jejích nejúspěšnějších počinů je zavedení „mechanismu vzájemného uznávání“:  prospekt schválený příslušným orgánem v jednom členském státě je platný pro veřejné nabídky a přijetí cenných papírů k obchodování v celé EU.  Přes značný kladný vliv na kvalitu a odpovídající obsah informací, jež jsou k dispozici investorům, je třeba tento právní rámec v zájmu zvýšení právní srozumitelnosti a účinnosti režimu prospektu a snížení administrativní zátěže dále zpřesnit.   Díky novým pravidlům bude problematika cenných papírů účinnější, protože pravidla budou srozumitelnější (větší právní srozumitelnost),  sníží se administrativní zátěž emitentů a zprostředkovatelů,  zaměstnancům emitenta se otevře přístup k mnoha investičním příležitostem  a drobní investoři budou před investováním moci účinněji analyzovat prospekty a bezpečnostní rizika.   Návrh obsahuje tyto hlavní změny:     na některé druhy emisí cenných papírů se při zveřejňování budou vztahovat méně složité požadavky (u malých podniků, drobných půjček, emisí práv, režimů vládních záruk);     zlepšil se formát a obsah zkráceného prospektu;     jsou jasněji definovány výjimky z povinnosti zveřejnit prospekt v případě, že podnik prodává prostřednictvím zprostředkovatelů (tzv. „retailová kaskáda“), a dále pro systémy zaměstnaneckých akcií;     budou zrušeny požadavky na zveřejnění, které se v současnosti kryjí se směrnicí EU o požadavcích na průhlednost informací o emitentech cenných papírů;     emitenti nekapitálových cenných papírů budou mít možnost zvolit si svůj domovský členský stát EU;     definice tzv. „kvalifikovaných investorů“ ve   směrnici  o prospektu bude uvedena do souladu s definicí „profesionálních zákazníků“, jak je definuje   směrnice o trzích finančních nástrojů   .     Co je směrnice o prospektu   Směrnice o prospektu vstoupila v platnost dne 31. prosince 2003 vyhlášením v  Úředním věstníku Evropské unie . Členské státy byly povinny ji provést do svých právních předpisů nejpozději do 1. července 2005.  Článek 31 směrnice o prospektu uložil Evropské komisi povinnost pět let po dni jejího vstupu v platnost vyhodnotit uplatňování této směrnice a předložit případně návrhy na její revizi.  V lednu 2007 Evropská komise zahájila akční program pro snižování administrativní zátěže v Evropské unii s cílem změřit administrativní náklady vyplývající z právních předpisů v EU a do roku 2012 snížit administrativní zátěž o 25 %. Směrnice o prospektu byla stanovena jako jedna z oblastí, která obnáší řadu zatěžujících povinností pro podniky, z nichž některé lze zmírnit. Zároveň, rovněž s ohledem na současnou finanční krizi, se považuje za vhodné přezkoumat některá ustanovení směrnice o prospektu, aby se zvýšila její účinnost a zlepšila ochrana investorů. Za tím účelem a v souladu se zásadami zlepšování právní úpravy zahájila Evropská komise postup veřejných konzultací. Tento návrh a posouzení jeho dopadů jsou výsledkem obsáhlého a nepřetržitého dialogu se všemi hlavními zúčastněnými stranami, včetně regulátorů trhů s cennými papíry, účastníků trhu (emitentů, zprostředkovatelů a investorů) a spotřebitelů. Náležitě zohledňuje zjištění a analýzy obsažené ve zprávách zveřejněných Evropským výborem regulátorů trhů s cennými papíry a Evropskou skupinou odborníků pro trhy s cennými papíry.  Návrh je k dispozici na internetové adrese:    http://ec.europa.eu/internal_market/securities/prospectus/index_en.htm
