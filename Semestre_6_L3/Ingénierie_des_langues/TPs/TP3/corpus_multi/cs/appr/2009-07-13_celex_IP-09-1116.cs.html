IP/09/1116  V Bruselu dne 13. července 2009  Evropská komise a podnikatelská sféra chtějí investovat 3,2 milia rdy eur do hospodářské obnovy s cílem zajistit do budoucna silnější, ekologičtější a konkurenceschopnější ekonomiku   Evropská komise a zástupci podnikatelské sféry dnes zveřejnili první z řady výzev k předkládání návrhů v oblasti výzkumu. Do tří významných oblastí trhu se tak dostane 268 milionů eur. Účelem je nastartovat hospodářskou obnovu, napomoci jejímu solidnímu pokračování a zajistit, že bude více založena na znalostech. Pro evropská partnerství veřejného a soukromého sektoru (PPP) je vyčleněna částka 3,2 miliardy eur, jež je určena na vývoj nových technologií v oblasti zpracovatelského průmyslu, ve stavebnictví a v automobilovém průmyslu. Spolupráce Komise a podnikatelské sféry podpoří globální konkurenceschopnost evropských podniků, umožní snížit nadměrnou energetickou náročnost evropských staveb, jež jsou v EU zdrojem třetiny emisí CO 2 , a také přijít s novými způsoby silniční přepravy, jež bude udržitelná. Uvedená tři partnerství jsou součástí plánu evropské hospodářské obnovy, který vypracovala Komise, jenž byl v prosinci 2008 schválen Evropskou radou. Jejich cílem je zajistit zájmy veřejného sektoru a zároveň do výzkumu zaangažovat podnikatelskou sféru.  Komisař EU pro vědu a výzkum Janez Potočnik řekl: „Dnes je všeobecně uznáváno, že v časech dobrých nejsou investice do výzkumu a vývojem žádným luxusem. V časech zlých jsou však naprostou nezbytností. Bude-li Evropa současnosti vhodně investovat do strategických odvětví, připraví si půdu pro nová pracovní místa a udržitelný růst v budoucnosti. Komise a podnikatelská sféra spojují své síly v inovativních partnerstvích s cílem vyvinout čisté technologie a dostat Evropu v této oblasti na přední pozici. Pohotové zveřejnění výzev je rovněž důkazem naší schopnosti jednat společně a rychle, tak abychom dostáli požadavkům plánu evropské hospodářské obnovy.“  Viviane Redingová, komisařka EU pro informační společnost a média, prohlásila:  „Společné investice Komise a podnikatelské sféry jsou významným krokem na cestě k ekonomice EU, jež bude vycházet ze znalostí a bude mít nízké emise uhlíku. Chce-li Evropa vyjít z krize silnější, se společností, jež bude stát na udržitelnějších základech a bude konkurenceschopnější, je naprosto nezbytné, aby měla špičkový výzkum a aby spojila své síly. Při vypracovávání nástrojů, jež pomohou hospodářské obnově Evropy a umožní ekologičtější ekonomiku, může být zvlášť prospěšný výzkum v oblasti informačních a komunikačních technologií.“  „Má-li Evropa pokročit na cestě k ekonomice založené na znalostech, jež má nízkou spotřebu uhlíku, musí si výsledky výzkumu najít efektivní cestu do podnikové praxe.    Partnerství typu PPP jsou důkazem, že Evropská komise pomáhá podnikatelské sféře investovat kritický objem prostředků do dlouhodobějšího výzkumu, a to i v současné krizi, kdy jsou podniky v pokušení uvažovat pouze krátkodobě“, řekli Massimo Matucci za PPP „továrny budoucnosti“, Juan Manuel Mieres, zastupující PPP „energeticky účinné budovy“, a Günter Lugert za PPP „ekologická vozidla“.  Dnes se sešlo přes 800 zástupců evropské podnikatelské a výzkumné sféry, aby oslavili zveřejnění prvních výzev k předkládání návrhů. Ty budou oficiálně odstartovány 30. července a budou se týkat projektů, které budou realizovány do poloviny roku 2010. Přinesou 268 milionů eur na financování výzkumu zaměřeného např. na:    moderní výrobní technologie, materiály a postupy umožňující vyrábět více s nižší materiálovou spotřebou, nižší energetickou náročností a nižší produkcí odpadů;    energeticky úspornější budovy, a to jak v nové výstavbě tak při rekonstrukcích stávajících budov, nové stavební materiály a postupy;    ekologičtější automobily a inteligentnější dopravní systémy, včetně elektrifikace silniční a městské dopravy i výzkum hybridních technologií.   Souvislosti  Na výzkum v rámci partnerství veřejného a soukromého sektoru bude v letech 2010 – 2013 určeno 3,2 miliardy eur. Polovina této částky bude přitom pocházet z podnikatelské sféry a polovina od Evropské komise z prostředků 7. rámcového program pro výzkum a vývoj. První mezioborové výzvy k předkládání návrhů jsou součástí tří PPP:    Továrny budoucnosti (1,2 miliardy eur) – program, jenž má výrobcům EU, zvláště pak malým a středním podnikům, pomoci zvládnout tlak globální konkurence zvýšením znalostí a využitím technologií budoucnosti.    Energeticky účinné budovy (1 miliarda eur) – program na podporu ekologických technologií energeticky úsporných systémů a materiálů v evropských budovách.    Ekologická vozidla (1 miliarda eur) – program, jenž klade důraz na vývoj obnovitelských zdrojů energie, jež neznečišťují životní prostředí, a na bezpečnost a plynulost dopravy v automobilovém průmyslu a v silniční dopravě. Cílů EU i světového společenství v oblasti snižování emisí lze dosáhnout pouze, bude-li doprava „ekologičtější“.   Další informace: Další informace o PPP:   http://ec.europa.eu/research/industrial_technologies/lists/list_114_en.html   Test společného prohlášení a informace pro tisk o plánu obnovy v oblasti výzkumu:    IP/09/520      http://ec.europa.eu/research/index.cfm?pg=newsalert&amp;lg=en&amp;year=2009&amp;na=ppp-310309   Kompletní text plánu evropské hospodářské obnovy:   http://eur-lex.europa.eu/LexUriServ/LexUriServ.do?uri=COM:2008:0800:FIN:EN:PDF
