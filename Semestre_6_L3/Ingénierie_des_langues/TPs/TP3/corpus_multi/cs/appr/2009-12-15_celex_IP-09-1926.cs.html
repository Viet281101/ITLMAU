IP/09/1926 V Bruselu dne 15. prosince 2009  Oživení krizí zasažených trhů práce  Protikrizová opatření a finanční podpora EU p omohly zbrzdit negativní dopady zpomalení na trhy práce EU v roce 2009, uvádí se v dnes zveřejněné zprávě Evropské komise.  Mají-li však tato opatření vést k úspěšnému překonání krize, musí být soudržná s dlouhodobými reformami v oblasti zaměstnanosti.  Návrh „společné zprávy o zaměstnanosti“, který budou ministři práce a sociálních věcí projednávat na zasedání Rady v březnu 2010, přispěje k nové strategii EU pro růst a zaměstnanost do roku 2020, která by měla být přijata vedoucími představiteli EU na jaře 2010.  „ Koordinovaná opatření a podpora na úrovni EU a na úrovni členských států významně přispěla k stabilizaci hospodářství a k zastavení dalšího nárůstu nezaměstnanosti v roce 2009.  Nyní však musíme zabránit dalším ztrátám pracovních míst a obnovit pracovní místa, která zanikla kvůli krizi,“ uvedl předseda Komise José Manuel Barroso.  „Musíme se dívat dopředu a setrvat v koordinovaném přístupu, abychom zajistili dlouhodobou udržitelnost pracovních míst a růstu.  Prostřednictvím budoucí strategie EU do roku 2020 obnovíme a ozdravíme naše sociálně tržní hospodářství a nasměrujeme Evropskou unii k silnější, ekologičtější a solidárnější ekonomice. “   Komisař pro zaměstnanost Vladimír Špidla k tomu dodal:     „Sladit krátkodobá opatření s dlouhodobými reformami je nyní hlavním úkolem politik EU v oblasti zaměstnanosti. Budeme muset posílit, přeorientovat a nakonec ukončit naše protikrizová opatření, abychom zlepšili flexibilitu a jistotu pracovních trhů EU a zvýšili odolnost ekonomiky vůči budoucím hospodářským útlumům. “      V návrhu společné zprávy o zaměstnanosti předkládá Komise analýzu opatření, která byla uskutečněna v celé Evropě a jejichž cílem bylo zachovat pracovní místa a pomoci těm, kteří se ocitli v obtížích. Dále vyjmenovává úkoly, které je ještě třeba vyřešit. Po závažném zhoršení situace na trzích práce v roce 2009, ke kterému došlo v důsledku hospodářského útlumu, se očekává, že nezaměstnanost v příštím roce ve všech zemích EU, ač mírnějším tempem, nadále poroste. Přestože se v příštích dvou letech předpokládá postupná hospodářská obnova, trhy práce budou reagovat pomaleji. Některé skupiny byly zvláště těžce zasaženy: mladí lidé, migranti a pracovníci s nízkou kvalifikací.  V souladu se třemi prioritami evropské strategie zaměstnanosti členské státy značně posílily své politiky v oblasti zaměstnanosti a sociálních věcí, aby tak okamžitě stimulovaly hospodářství a ochránily zranitelné skupiny před dopady krize. Veřejné služby zaměstnanosti byly v mnoha zemích posíleny, aby se dokázaly vyrovnat s nárůstem nezaměstnanosti. Finanční podpora EU z Evropského sociálního fondu a Evropského fondu pro přizpůsobení se globalizaci výrazně pomohla členským státům s financováním protikrizových opatření.  Systémy sociální ochrany prokázaly svoji účinnost: automatické stabilizátory ztlumily okamžitý sociální dopad hospodářského útlumu, byť se tak ve všech zemích EU nestalo nestejnou měrou. Schopnost uspokojit stoupající poptávku po sociálním zabezpečení se v jednotlivých členských státech značně liší, což podtrhuje potřebu silných politik, které by aktivovaly osoby, které jsou bez práce. Další postup  Hlavním úkolem EU a členských států je nyní stanovit funkční rámec pro obnovu udržitelného trhu práce. K tomu, aby bylo možné vytvořit nová a lepší pracovní místa, jsou nezbytně nutné jak úspěšné strategie ukončení, které připraví jednotlivce i společnosti na strukturální změny, tak účinné veřejné politiky, které zmodernizují trhy práce.  Zprávu, kterou předložila Komise, budou projednávat ministři práce a sociálních věcí na zasedání Rady ve složení pro zaměstnanost, sociální politiku, zdraví a ochranu spotřebitele ve dnech 8.—9. března 2010. Tato zpráva slouží jako podklad pro práci Komise a členských států na přípravě strategie EU do roku 2020 během jarního zasedání Evropské rady dne 25. března 2010. Navazuje na zprávu o zaměstnanosti v Evropě za rok 2009, která se zabývá podrobnější analýzou současných trendů na trzích práce EU (viz   IP/09/1803   ).  Viz také  MEMO/09/554  Další informace: Návrh společné zprávy o zaměstnanosti:   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Zpráva o zaměstnanosti v Evropě za rok 2009:    http://ec.europa.eu/social/main.jsp?catId=119&amp;langId=en    Měsíční monitor trhu práce:    http://ec.europa.eu/social/main.jsp?catId=120&amp;langId=en     Jestliže chcete zdarma dostávat elektronický zpravodaj Evropské komise o zaměstnanosti, sociálních věcech a rovných příležitostech, zaregistrujte se na stránkách:     http://ec.europa.eu/social/e-newsletter
