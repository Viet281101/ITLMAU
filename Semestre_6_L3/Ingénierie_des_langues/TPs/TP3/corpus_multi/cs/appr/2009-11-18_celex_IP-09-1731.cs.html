IP/09/1731  V Bruselu dne 18. listopadu 2009  Přes všechny těžkosti podíl širokopásmového internetu v EU roste   Podíl širokopásmového internetu v Evropě stále roste. Za rok přibylo více než 11 milionů nových pevných linek. Podle zprávy, kterou dnes zveřejnila Evropská komise, mělo v červenci 2009 24 % obyvatel EU předplacenou linku pro přístup k širokopásmovému internetu, což je nárůst ve srovnání s červencem 2008, kdy tento podíl činil 21,6 %. Ve zprávě se rovněž uvádí, že v Evropě je stále oblíbenější mobilní širokopásmový internet, u kterého byl od ledna zaznamenán nárůst ve výši 54 % a jeho rozšíření na trhu představuje 4,2 %. V neposlední řadě jsou širokopásmová internetová připojení v Evropě stále rychlejší. 80 % širokopásmových linek v EU má dnes rychlost stahování 2 megabity za sekundu (Mbps) a vyšší, která umožňuje využívání technologie web 2.0 a příjem živého obrazového vysílání, což je o 5 % více než v minulém roce.  „I přes zpomalení hospodářského vývoje zůstává evropský trh se širokopásmovým připoj ením velmi dynamický. Výsledkem zvýšené konkurence jsou lepší služby. Spotřebitelé v dnešní době považují širokopásmový přístup k internetu za nedílnou součást života,“ říká komisařka EU pro informační společnost a média, Viviane Redingová. „To je dobré východisko pro novou Evropskou komisi. Dynamické trhy s vysokorychlostním širokopásmovým připojením na konkurenčním jednotném telekomunikačním trhu jsou strategickou prioritou evropské digitální agendy, kterou v současné době Komise připravuje. Vysokorychlostní širokopásmový internet, ať s přístupem prostřednictvím optických sítí nebo bezdrátovým přístupem, je podmínkou silného digitálního hospodářství v Evropě a vedoucího postavení Evropy v nových technologiích a aplikacích. Poté, co se Evropský parlament a Rada dne 5. listopadu dohodly na novém regulačním rámci pro evropské telekomunikační trhy více podporujícím hospodářskou soutěž (   MEMO/09/491   ), očekávám ještě rychlejší rozvoj vysokorychlostního internetu ve všech členských státech EU. Evropa je jednoznačně připravena udělat vše pro to, aby příští desetiletí bylo desetiletím digitálním.“  Z nových údajů zveřejněných dnes Komisí vyplývá, že za poslední rok navzdory nepříznivému hospodářskému vývoji počet širokopásmových linek v EU dále rostl průměrně o 10,7 % (mezi červencem 2008 a červencem 2009). K 1. červenci 2009 bylo v EU okolo 120 milionů pevných širokopásmových připojení, což je o 11,5 milionů více než v červenci 2008.  Dánsko a Nizozemsko zůstávají zeměmi s největším počtem širokopásmových připojení na obyvatele. Téměř 40 % obyvatel tam má širokopásmové připojení, nicméně v důsledku postupného nasycení trhu se nárůst zpomaluje. Devět členských států EU ( Dánsko 37,3 %, Nizozemsko 36,2 %, Švédsko 31,3 %, Finsko 30,7 %, Lucembursko 28,8 %, Spojené království 28,4 %, Francie 27,7 %, Německo 27,5 % a nyní také Belgie 27,5 % ) předstihuje Spojené státy, kde je míra širokopásmového připojení 25,8 % a podle údajů OECD z května 2009 tam dochází ke zpomalení (   OECD May 2009 statistics   ). V Lucembursku (+18,3 %) a Portugalsku (+11,7 %) došlo v roce 2009 k rychlejšímu růstu než v roce 2008.  Průměrný podíl zavedených operátorů v oblasti telekomunikací na trhu v EU je stabilní na úrovni okolo 45 % (nejvyšší je na Kypru – 80 %, v Lucembursku a Finsku – 67 % a nejnižší ve Spojeném království – 27 %). Avšak kontrola širokopásmových trhů ze strany zavedených operátorů (včetně dalšího prodeje velkoobchodních linek) je strukturálně na ústupu ve prospěch hospodářské soutěže v oblasti infrastruktury (v podstatě prostřednictvím zpřístupnění účastnického vedení, které umožňuje přístup k síti třetím stranám). Úplně zpřístupněná účastnická vedení a linky se sdíleným přístupem představují 71,4 % digitálních účastnických linek (DSL) oproti 65,2 % před rokem. Růst počtu zpřístupněných účastnických vedení, i když je pomalejší než v minulém roce, probíhá na úkor dalšího prodeje, druhu přístupu vyžadujícího nevelké investice pro nové účastníky trhu, u kterého došlo vůči roku 2008 k poklesu z 18,2 % na 10,6 % linek DSL. Zdá se, že noví účastníci telekomunikačního trhu postupně investovali a přispěli k vytvoření konkurenčnějšího trhu se širokopásmovým připojením.  Z dnešní zprávy Komise rovněž vyplývá, že občané EU v současné době mohou využívat rychlejší a kvalitnější širokopásmové připojení k internetu než před rokem. 80 % širokopásmových linek v EU umožňuje využití rychlosti vyšší než 2 Mbps (před rokem to bylo 75 %), která je dostatečná pro sledování živého obrazového vysílání, a více než 15 % vyšší než 10 Mbps (10% nárůst od ledna 2009). Díky vyšším rychlostem přenosů dat mají zákazníci obvykle širší výběr a platí nižší cenu za megabit.  V oblasti technologie zůstává digitální účastnická linka (DSL) s 94 miliony linek nejrozšířenější technologií pro širokopásmový přístup v Evropě. Optické přístupové sítě ( Fibre-to-the-home ) vzrostly v období od července 2008 do července 2009 o 40 %, ale v současné době představují pouze 1,75 % všech připojení v Evropě, protože se používají jen v několika zemích. Nejvyšší podíl optických linek ve vztahu k celkovému počtu širokopásmových připojení má Lotyšsko následované Švédskem , které má nejvyšší počet optických linek vůbec. Širokopásmový přístup založený na mobilních technologiích (které obvykle umožňují mobilní přístup na internet prostřednictvím notebooků) je na vzestupu zejména v  Rakousku (13,8 %), Švédsku (12,6 %), Portugalsku (10,8 %) a Irsku (8,3 %) . Současná míra mobilního širokopásmového připojení v Evropě je 4,2 %, což představuje 54% nárůst od ledna 2009. Souvislosti  Dostupnost širokopásmového připojení je klíčovým ukazatelem rozvoje informačních a komunikačních technologií (   IP/08/1422   ). Komise na základě údajů potvrzených členskými státy podává dvakrát ročně zprávu o vývoji na trzích se širokopásmovým připojením v EU (   IP/08/1831   ).  Zpráva je k dispozici na adrese:     http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
