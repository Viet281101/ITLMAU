IP/09/967  V Bruselu dne 19. června 2009   Elektronické vyřizování správních záležitostí:  Evropská komise podpoří přeshraniční služby díky moderní technologii  Evropská komise bude spolufinancovat projekt, jehož hlavními aktéry jsou Francie, Itálie, Německo, Nizozemsko, Polsko, Rakousko a Řecko a který má pomoci veřejným správám zlepšit on-line služby pro sektor služeb.  Do konce roku 2009 vytvoří každý členský stát EU jednotná kontaktní místa, na kterých si budou moci společnosti vyřídit správní postupy elektronicky.  Díky tomu si bude moci například belgický poskytovatel služeb vyřídit on-line všechny nezbytné formality pro otevření kavárny v Nizozemsku. Kromě toho se však pilotní projekt zaměří na další zlepšování kvality elektronických postupů. Na pilotní projekt bude ve tříletém období vynaloženo více než 14 milionů EUR. Polovina z této částky bude financována z programu EU pro konkurenceschopnost a inovace.   „Investice do nejmodernějších informačních technologií jsou tím správným nástrojem, který podpoří spolupráci mezi veřejnými správami a zjednoduší podnikům přístup na trhy v ostatních členských státech,“ uvedla komisařka pro informační společnost a média Viviane Redingová.  „Díky poskytování služeb on-line a bez byrokratických překážek budou evropské podniky moci expandovat na nové trhy, což podpoří obchod v rámci EU.  Výsledkem bude silnější růst a více pracovních příležitostí na jednotném trhu.“  Služby představují 70 % HDP Evropské unie a jsou hlavním motorem růstu a vytváření pracovních míst v Evropě.  V posledních letech byly zdrojem 95 % všech nově vytvořených pracovních míst.  Zatímco se zbožím se již v EU volně obchoduje, vnitřní trh služeb ještě nerozvinul svůj plný potenciál.  Právní a správní překážky ztěžují poskytovatelům služeb, aby se usadili v jiných zemích nebo obchodovali přes hranice.  Pilotní projekt, který zahájila Evropská komise ve spolupráci s Francií, Itálií, Německem, Nizozemskem, Polskem, Rakouskem a Řeckem, se zaměří na vývoj nových technických řešení, která povedou ke zvýšení kvality elektronických přeshraničních služeb poskytovaných veřejnými správami.  Do konce roku 2009 zřídí každý členský stát jednotná kontaktní místa, na nichž si budou moci společnosti centrálně vyřídit všechny postupy a formality.  Na jejich základě má pilotní projekt sladit různé přístupy uplatňované v zemích EU.  Podpoří používání elektronických služeb a vypracování jednotných požadavků, stanoví společné standardy pro bezpečné transakce v EU a bude vycházet z osvědčených postupů, otevřených specifikací a z řešení, která jsou vstřícná vůči uživatelům.  Souvislosti:   Projekt „Simple Procedures Online for Cross-border Services“ (SPOCS, jednoduché on-line postupy pro přeshraniční služby) je pilotním projektem velkého rozsahu, který je spolufinancován z programu Evropské ko mise na podporu politiky informačních a komunikačních technologií. Tento program podporuje inovace a konkurenceschopnost prostřednictvím širšího využívání a co nejlepšího používání komunikačních technologií ze strany občanů, podniků a státních správ. Je součástí programu Evropské unie pro konkurenceschopnost a inovace, jehož cílem je podporovat konkurenceschopnost evropských podniků a který má na období let 2007 až 2013 k dispozici rozpočet více než 3,6 miliardy EUR (   IP/05/391   ).   Podle   směrnice EU o službách   musí všechny členské státy do konce roku 2009 vytvořit jednotná kontaktní místa, jejichž prostřednictvím budou moci poskytovatelé služeb snadno získat všechny příslušné informace a vyřídit elektronicky všechny nezbytné formality, aniž by se museli obracet na několik správních nebo profesních orgánů.  Pilotní projekty velkého rozsahu jsou vedeny účastnickými státy a zaměřují se na realizaci technologických řešení pro přeshraniční slu žby na celostátní, regionální a místní úrovni. Jsou prováděny s cílem vytvořit společné specifikace, které mohou být dále vyvíjeny a šířeny tak, aby spolu různé národní systémy mohly komunikovat a pracovat, a občané a podniky tak mohli naplno využít výhod jednotného trhu.  Projekt vychází z předchozích projektů velkého rozsahu, které umožňují občanům EU   elektronické prokazování totožnosti   a přístup a k veřejným službám kdekoli v Evropě (   IP/08/824   ), a z   projektu   , který umožňuje podnikům, aby se on-line ucházely o veřejné zakázky po celé Evropě (   IP/08/785   ). V roce 2008 zahájila Komise rovněž projekt moderních otevřených služeb (Smart Open Services – SOS), který se zaměřuje na přeshraniční sdílení lékařských informací (   IP/08/1075   ).  Elektronická veřejná správa (eGovernment):    http://ec.europa.eu/egovernment        Program na podporu politiky informačních a komunikačních technologií:    http://ec.europa.eu/information_society/activities/ict_psp    Rámcový program Evropské komise pro konkurenceschopnost a inovace:    http://ec.europa.eu/cip/index_en.htm    Směrnice EU o službách:     http://ec.europa.eu/internal_market/services/services-dir/index_en.htm
