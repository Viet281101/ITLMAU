IP/09/609
V Bruselu dne 21. dubna 2009Znevýhodněné oblasti
– Komise zintenzivňuje spolupráci s orgány
členských států při zjednodušení a
cílenějším zaměření
podporyEvropská komise dnes schválila
sdělení týkající se nového přístupu
k vymezování zemědělských oblastí
s přírodním znevýhodněním. S
odbornou pomocí vědeckých pracovníků stanovila Komise
osm kritérií pro půdu a klima, která by se měla
stát základem objektivní a jednoznačné klasifikace
těchto oblastí. Před tím, než předloží
legislativní návrh, však Komise potřebuje získat
více údajů, aby mohla posoudit jejich proveditelnost. Z toho
důvodu byly členské státy vyzvány, aby za
použití svých údajů uskutečnily simulace,
které ukážou, jakým způsobem by mohla kritéria
fungovat. Nový systém vymezování by mohl být zaveden
v roce 2014 – do té doby zůstává v platnosti
systém současný. Přezkum se nedotkne horských
oblastí, které jsou již vymezeny na základě
společných objektivních kritérií, ani oblastí se
specifickým znevýhodněním (např. ostrovů a
pobřežních oblastí), které jsou vymezeny podle
svého znevýhodnění.
„Vymezení oblastí s přírodním
znevýhodněním pro zemědělství je třeba
racionalizovat a podporu lépe zaměřit. Je v zájmu
zemědělců i nás všech, aby tyto oblasti byly dále
obhospodařovány a zabránilo se environmentálním
škodám“, uvedla Mariann Fischer Boelová, komisařka pro
zemědělství a rozvoj venkova. „Cílem není
znevýhodněné oblasti omezit nebo naopak zvětšit, ale
vytvořit jednoduchý a transparentní systém
vymezování, který by současně zohledňoval
zvláštnosti oblastí, které jsou natolik rozličné,
nakolik je rozmanitá i celá EU.“
Jednodušší a transparentní vymezování
oblastí
Po celé Evropské unii se v současné době pro
posouzení toho, zda může nějaká oblast získat
platbu pro znevýhodněné oblasti, používá více
než 100 různých vnitrostátních kritérií. Na
tyto rozdíly upozornil Účetní dvůr jako na
možný zdroj nerovného zacházení. Za pomoci
odborníků stanovila Komise osm kritérií pro půdu a
klima[1], která by se
mohla stát dobrým základem pro objektivní a
jednoznačnou klasifikaci těchto oblastí. 
Proveditelnost nového systému vymezování na
základě těchto kritérií je však třeba
ověřit simulacemi, které provedou členské státy za
použití podrobných vnitrostátních
údajů. 
Přesnější zaměření podpory
Zachování udržitelných zemědělských
systémů v oblastech, kde je zemědělství vzhledem
ke klimatickým a půdním podmínkám
obtížné, je naprostou nutností, chceme-li zachovat ráz
krajiny, přírodní stanoviště a biologickou rozmanitost,
zabránit lesním požárům a zlepšit
hospodaření s vodou i půdou.
Subvence EU na udržení zemědělství
v takovýchto oblastech by měly být vyhrazeny pro oblasti,
v nichž velké přírodní znevýhodnění
negativně působí na zemědělství. Způsob
přidělování podpory jednotlivým
zemědělským podnikům v těchto oblastech by se
měl rovněž zaměřit na ty podniky, kde nejvíce
hrozí opuštění zemědělské půdy.
Intenzivní spolupráce 
Po zahájení veřejných konzultací dne
22. května 2008 se mezi Komisí a členskými státy
uskutečnilo přes 100 jednání a Komise k této
problematice obdržela 121 příspěvků.
Výsledky spolupráce jsou obsaženy ve zprávě o
posouzení dopadů, která je připojena ke
sdělení.
Dnes přijaté sdělení zapojuje do analýzy, z
níž bude vycházet nové vymezení oblastí,
rovněž instituce EU, regiony a skupiny zainteresované ve
využívání zemědělské půdy.
Členské státy rovněž spojuje provedení
simulací, které budou pro vypracování legislativního
návrhu Komise rozhodující.
Omezený rozsah
Tento přezkum se nedotkne horských oblastí, které jsou
již vymezeny na základě společných objektivních
kritérií, ani oblastí se specifickým
znevýhodněním (např. ostrovů a
pobřežních oblastí), které jsou vymezeny podle
svého znevýhodnění.
Další kroky
Orgány jednotlivých členských států by
měly zaslat své simulace Komisi do 21. října 2009.
Nový systém vymezování by mohl být zaveden v roce
2014.
Další informace
Internetová stránka Komise týkající se podpory
zemědělců ve znevýhodněných oblastech
http://ec.europa.eu/agriculture/rurdev/lfa/index_en.htm
Internetová stránka Komise týkající se politiky
rozvoje venkova pro období 2007–2013
http://ec.europa.eu/agriculture/rurdev/index_cs.htm
[1] Jedná se o
těchto osm kritérií: nízká teplota, stres z horka,
odvodňování půdy, struktura a kamenitost půdy, hloubka
zakořenění, chemické vlastnosti půdy, rovnováha
vlhkosti v půdě a sklon svahů.
