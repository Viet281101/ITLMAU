IP/09/951  V Bruselu dne 18. června 2009  Evropská komise žádá otevřené, nezávislé a  odpovědné řízení internetu   Evropská komise – výkonná složka Evropské unie – dnes ve svém strategickém dokumentu vyzvala k větší transparentnosti a mnohostranné odpovědnosti při řízení internetu.  Internet má dnes ve světě 1,5 miliardy uživatelů, z toho 300 milionů ve 27 členských státech Evropské unie. V současné době je za koordinaci klíčových prvků internetu odpovědný soukromý subjekt usazený v USA – Internet Corporation for Assigned Names and Numbers (   ICANN   ). Komise souhlasí s tím, že soukromé firmy by nadále měly hrát vůdčí roli při správě každodenního provozu internetu, pokud jsou odpovědné a nezávislé. Komise rovněž věří, že rozhodnutí o internetu, zejména ta, která se týkají otevřenosti a bezpečnosti, by měla být přijímána transparentním a odpovědným způsobem, neboť se dotýkají každého na světě. Organizace ICANN v současnosti funguje v rámci dohody o společném projektu (Joint Project Agreement) s ministerstvem obchodu USA, jejíž platnost skončí dne 30. září 2009. Z pohledu Evropské komise by budoucí pravidla řízení internetu měla odrážet klíčovou úlohu, kterou celosvětová síť ve všech zemích hraje.  Viviane Redingová, komisařka EU pro informační společnost a média, prohlásila: „Internet Corporation for Assigned Names and Numbers se blíží historickému okamžiku svého vývoje. Stane se plně nezávislou organizací odpovědnou celosvětové internetové komunitě? Evropané by to očekávali, proto se o to zasazujeme. Vyzývám Spojené státy, aby spolu s Evropskou unií pracovaly na dosažení tohoto cíle.“  Vzhledem k tomu, že dvoustranná dohoda o společném projektu mezi ICANN a americkou vládou vyprší v září 2009, oznámila dnes Komise, že tato iniciativa soukromého sektoru by měla hrát nadále vůdčí roli, ale měla by fungovat v jasném rámci stanoveném na základě mezinárodního dialogu. Tak například: pokud má organizace ICANN dohlížet na zavádění doménových jmen přizpůsobených potřebám uživatelů (která umožní nahradit v adrese internetové stránky „.com“ jakoukoli příponou), měla by stanovit jasné pokyny a fungovat otevřeným způsobem. EU rovněž věří, že budoucí pravidla řízení internetu by měla být v souladu s klíčovými zásadami, zejména dodržováním lidských práv a svobody projevu, jakož i zachováním stability a bezpečnosti internetu.   Komise dnes ve sdělení nazvaném „Řízení internetu: další kroky“ učinila návrhy týkající se řízení internetu, které by jej učinily otevřenějším a transparentnějším. Klíčovým cílem je cíl odpovědnosti, který zahrnuje jak vnitřní odpovědnost (rozhodovací orgány a obecná organizace ICANN), tak vnější odpovědnost (mnohostranná odpovědnost, která se týká všech zemí světa). Znamená to rovněž, že ti, jichž se dotýkají rozhodnutí řídících orgánů, by měli mít možnost podat odvolání u nezávislého soudu. Komise rovněž navrhla, že by síť měla být řízena soukromými subjekty v rámci zásad, na nichž se shodne veřejná správa, avšak bez zasahování vlád do každodenního fungování.   Vláda USA je jediným orgánem, který měl formální dohled nad politikami a činnostmi organizace ICANN od roku 1998, kdy byla zřízena. Jelikož nyní dohoda o společném projektu spěje k závěru, Komise se domnívá, že by se organizace ICANN měla stát všeobecně odpovědn ou, nikoli pouze jedné vládě, ale vůči celosvětové internetové komunitě. To je obzvlášť relevantní vzhledem k tomu, že další miliarda uživatelů internetu bude pocházet zejména z rozvojových zemí. Komise dnes prohlásila, že EU by měla o těchto otázkách zahájit diskusi s mezinárodními partnery, zejména pak o tom, jak posílit odolnost internetu vůči náhodným poruchám či úmyslnému napadení.  Politické návrhy Komise usilují o to potvrdit soukromý charakter iniciativy a zajistit, aby internet zůstal motorem inovace, svobody projevu a ekonomického rozvoje. Souvislosti  EU stála v popředí mezinárodních diskusí o řízení internetu od samého začátku Zejména se angažovala při ustavení organizace ICANN v roce 1998. Mezi lety 2003 a 2005 byla v rámci   Světového summitu o informační společnosti   vládami, soukromým sektorem a občanskou společností dohodnuta řada významných zásad řízení a koordinace potřeb v oblasti internetu ve veřejném zájmu. Potřeba zajistit trvalou bezpečnost a stabilitu internetu byla klíčovou prioritou prosazovanou EU, stejně jako potřeba vedoucího postavení soukromého sektoru a plné zastoupení mnoha zúčastněných stran v klíčových politických rozhodnutích.  Sdělení Komise s názvem „Řízení internetu: další kroky“ je dostupné na internetové adrese:    http://ec.europa.eu/information_society/policy/internet_gov/index_en.htm     Komisařka EU Viviane Redingová nedávno představila svou vizi budoucnosti řízení internetu ve své videonahrávce (viz   IP/09/696   ):    http://ec.europa.eu/commission_barroso/reding/video/text/message_20090504.pdf     Evropská komise dnes rovněž představila svůj akční plán týkající se jiné důležité oblasti vývoje internetu, a to „internetu věcí“:  viz   IP/09/952   . Annex  Growth of Internet users by regions of the world 1990-2008, in millions of users         Source: International Telecommunication Union
