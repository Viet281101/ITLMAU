IP/09/1367  V Bruselu dne 28. září 2009  Antimonopolní opatření:  Komise přijala nové nařízení o blokové výjimce pro konsorcia liniové lodní dopravy shipping lines  Evropská komise přijala nové nařízení o blokové výjimce, které pro konsorcia liniové dopravy přepracovává stávající vynětí ze zákazu restriktivních obchodních praktik podle smlouvy o ES (článek 81). Podle současného nařízení o blokové výjimce (823/2000), jehož platnost skončí v dubnu 2010, mohou linioví dopravci navazovat spolupráci za účelem poskytování společných služeb v nákladní dopravě (tzv. konsorcia). V novém legislativním a hospodářském prostředí prodlužuje nové nařízení současnou výjimku pro tuto spolupráci o dalších pět let, do dubna 2015.  Ke změnám patří zejména snížení hranice tržního podílu, po jejímž překročení nejsou společnosti způsobilé pro automatické udělení blokové výjimky podle nařízení, a dále pak rozšíření působnosti výjimky na všechny služby liniové nákladní dopravy.  Komisařka pro hospodářskou soutěž Neelie Kroesová uvedla:  „Od roku 1995 byla liniovým dopravcům při provozování společných služeb udělována podmíněná výjimka z pravidel hospodářské soutěže.  Vzhledem ke změnám na trzích je třeba výjimku přezkoumat.  Po pečlivém posouzení Komise rozhodla o změně nařízení o blokové výjimce pro konsorcia a prodloužit jeho platnost o dalších pět let.  Jsem přesvědčena, že toto nařízení nachází vyváženost mezi zájmy liniových dopravců a zájmy uživatelů dopravy.“  Konsorciem se rozumí spolupráce mezi liniovými dopravci na poskytování společných služeb v oblasti námořní nákladní dopravy.  Takové dohody obvykle umožňují liniovým dopravcům racionalizovat své aktivity a dosáhnout úspor z rozsahu.  Pokud jsou konsorcia vystavena dostatečné hospodářské soutěži, uživatelé dopravních služeb poskytovaných konsorcii (např. dopravci) mají obvykle prospěch z lepší produktivity a kvality služeb.  Nařízení o blokové výjimce pro konsorcia, poprvé přijaté v roce 1995 a poté obnovené v roce 2000 a 2005 (viz   IP/05/477   ), uděluje výjimku konsorciím liniových dopravců, kteří splňují podmínky dané nařízením.  Jak podle stávajícího, tak podle nového nařízení Komise o blokových výjimkách jsou všechny dohody o konsorciích (kromě dohod týkajících se zejména stanovování cen), jejichž cílem je společné provozování služeb liniové lodní dopravy, vyňaty ze zákazu restriktivních obchodních praktik podle Smlouvy o ES (článek 81) za předpokladu, že splňují povinnosti a závazky stanovené v nařízení.  V novém nařízení jsou zapracovány změny, jež byly nezbytné po zrušení nařízení o blokové výjimce pro liniové konference v roce 2006 (viz   IP/06/1249   ).  Nařízení má rovněž lépe zohlednit současné tržní praktiky a uvést blokovou výjimku pro konsorcia do souladu s jinými nařízeními o blokových výjimkách pro horizontální spolupráci mezi podniky.  Oblast působnosti nového nařízení byla rozšířena na všechny služby liniové nákladní dopravy, ať už kontejnerové či nikoliv.  Seznam vyňatých činností byl přepracován, aby lépe odrážel současné tržní praktiky.  Hranice tržního podílu byla snížena z 35 % na 30 % a způsob jejího výpočtu byl upřesněn.  Kromě toho byla pro případ, kdy člen konsorcia chce z tohoto konsorcia vystoupit, prodloužena výpovědní lhůta i počáteční lhůta setrvání v konsorciu, aby byly lépe zohledněny současné tržní praktiky a zároveň byla zajištěna flexibilita dopravců.   V průzkumu trhu provedeném Komisí vyšla najevo řada vazeb mezi konsorcii a/nebo jejich členy.  Nové nařízení vyjasňuje, že Komise může výhodu blokové výjimky odejmout, pokud mají tyto vazby negativní dopad na hospodářskou soutěž.   Pokud konsorcium nesplňuje podmínky nařízení, například překračuje-li tržní podíl jeho členů daný limit, neznamená to automaticky nezákonnost takové spolupráce, nicméně strany musí individuálně posoudit slučitelnost s pravidly hospodářské soutěže.   Revize nařízení o blokové výjimce pro konsorcia začala v roce 2007 zevrubným průzkumem trhu.  Komise konzultovala zúčastněné třetí strany ohledně předběžné předlohy nařízení na podzim roku 2008 (viz   IP/08/1566   ). Nové nařízení vstoupí v platnost po skončení platnosti stávajícího nařízení o blokové výjimce dne 25. dubna 2010, čímž je odvětví liniové lodní dopravy poskytnut dostatek času na úpravu svých ujednání podle nových pravidel.  Viz též   MEMO/09/420   .
