IP/09/1576  V Bruselu dne 23. října 2009  Životní prostředí:  Komise začíná hledat Evropská zelená města na rok 2012 a 2013  Evropská komise začala hledat města, která se stanou příštími Evropskými zelenými městy.  Prestižní cena „Evropské zelené město“ se uděluje městům, která se nejlépe starají o urbanistický rozvoj šetrný k životnímu prostředí.  Jako první získaly toto ocenění na začátku letošního roku Stockholm pro rok 2010 a Hamburk pro rok 2011.  Nyní se mohou města ucházet o vytoužený titul na rok 2012 a 2013.  Výroční cena má evropským městům pomoci stát se atraktivnějšími a zdravějšími místy vhodnými pro život.   Komisař EU pro životní prostředí Stavros Dimas prohlásil:  „Hlavní úlohu ve zlepšování životních podmínek obyvatel měst hrají místní orgány.  Cena „Evropské zelené město“ inspiruje města, aby se zabývaly problémy spojenými se životním prostředím a aby při územním plánovaní systematicky zohledňovaly životní prostředí, a tím zlepšovaly kvalitu života svých občanů.“ Zahájení soutěže o cenu „Evropské zelené město“ na rok 2012 a 2013  O titul Evropské zelené město 2012 a 2013 mohou právě teď zažádat všechna města Evropské unie s více než 200 000 obyvateli.  Soutěže se může zúčastnit všech 27 členských států EU, kandidátské země (Turecko, Bývalá jugoslávská republika Makedonie (FYROM) a Chorvatsko) a země Evropského hospodářského prostoru (Island, Norsko a Lichtenštejnsko).   Přihlášky budou posuzovány na základě 11 ekologických kritérií, mezi něž patří mimo jiné to, do jaké míry město přispívá k boji proti globálním klimatickým změnám, dále nakládání s odpady a jejich množství, příroda a biologická rozmanitost, doprava, kvalita ovzduší a čistota vod.   Přihlášku mohou města podávat prostřednictvím formuláře online.  Lhůta pro předložení přihlášek na oba roky 2012 a 2013 končí dne 1. února 2010.  Vítězové budou vyhlášeni v říjnu 2010.   Porota je složena ze zástupců Evropské komise, Evropské agentury pro životní prostředí a nejdůležitějších evropských a mezinárodních ekologických organizací.  Zelenější města  Čtyři z p ěti Evropanů dnes žijí v městských oblastech a kvalitu jejich života přímo ovlivňuje stav městského životního prostředí.  Soutěž o cenu „Evropské zelené město“ je iniciativou, která má podpořit a ocenit úsilí měst, pobídnout je k další činnosti a zároveň předvést nejlepší postupy a posílit vzájemnou výměnu zkušeností.   Ocenění se uděluje městu, které pravidelně splňuje vysoké ekologické normy, přijímá nové náročné úkoly, neustále zlepšuje životní prostředí a stará se o trvale udržitelný rozvoj.  Cílem je, aby vítězná města byla příkladem pro ostatní města Evropy a aby se podpořila výměna osvědčených postupů.   Stockholm a Hamburk zvítězily v silné konkurenci a staly se prvními vítězi soutěže o cenu „Evropské zelené město“ v únoru letošního roku.  Švédské hlavní město ponese titul Evropské zelené město v roce 2010 a Hamburk v roce 2011.  Obě města byla vybrána jako příkladný vzor pro zbytek Evropy na základě opatření, která přijala na zlepšení městského prostředí pro své občany, včetně zvládání náročného úkolu, kterým je boj proti znečišťování ovzduší, dopravním zácpám a emisím skleníkových plynů.  Souvislosti  Cena „Evropské zelené město“ je výsledkem iniciativy měst s ekologickou vizí.  Její koncepce se zrodila dne 15. května 2006 na zasedání v Tallinu (Estonsko) z podnětu bývalého primátora Tallinu pana Jüri Ratase. Na tomto zasedání podepsalo 15 evropských měst spolu s Asociací estonských měst společné memorandum o porozumění týkající se udělování této ceny. V současnosti ji podporuje více než 40 měst, včetně 21 hlavních měst EU. Další informace: Více informací o ceně „Evropské zelené město“ naleznete na této internetové stránce:    www.europeangreencapital.eu    Internetová adresa Komise o městském prostředí:    http://ec.europa.eu/environment/urban/home_en.htm
