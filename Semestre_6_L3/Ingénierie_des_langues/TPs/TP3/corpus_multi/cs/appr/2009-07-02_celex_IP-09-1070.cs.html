IP/09/1070 Brusel 2. července 2009 Nová facilita mikrofinancování EU ve výši 100 milionů EUR, která pomůže nezaměstnaným při zakládání malých podniků  Evropská komise dnes navrhla vytvoření nové facility mikrofinancování, jež umožní poskytování mikroúvěrů m alým podnikům a lidem, kteří přišli o zaměstnání a chtěli by založit svůj vlastní malý podnik.  Počáteční rozpočet bude činit 100 milionů EUR, což by mohlo ve výsledku přinést více než 500 milionů EUR v rámci společné iniciativy s mezinárodními finančními institucemi, zejména skupinou Evropské investiční banky (EIB).  Tato nová facilita je jedním z kroků oznámených ve sdělení Komise „Společný závazek v oblasti zaměstnanosti“ ze dne 3. června (viz   IP/09/859   a    MEMO/09/259   ).  „Hospodářská krize letos v EU povede ke ztrátě 3,5 milionů pracovních míst.  Ti, kteří si přejí založit či rozšířit svůj vlastní podnik, mají vzhledem k finanční krizi velmi omezený přístup k úvěrům,“ uvedl komisař pro zaměstnanost a sociální věci Vladimír Špidla.  „Za stávajícího hospodářského poklesu chceme dát nezaměstnaným příležitost začít znovu, a to díky snadnějšímu přístupu k úvěrům na založení nových podniků nebo jejich rozšíření.  Chceme též pomoci malým podnikům, aby se navzdory krizi mohly dále rozvíjet.  To napomůže vzniku nových pracovních míst.  EU může zajistit, aby tato facilita měla skutečný přínos, tím, že maximalizuje její účinek ve spolupráci se skupinou EIB, což umožní více lidem uskutečnit jejich podnikatelský záměr.“  Současný hospodářský útlum začal jako finanční krize, k níž přispěly závažné problémy spojené s likviditou:  banky si přestaly navzájem půjčovat a rovněž přestaly poskytovat občanům úvěry na podnikání a vytváření pracovních míst.  Cílem nové facility mikrofinancování je usnadnit situaci lidem, kteří vzhledem k současné omezené nabídce úvěrů mohou mít obtíže při přístupu k finančním prostředkům na zakládání podniků.  Pracovníci, kteří přišli o zaměstnání nebo jim hrozí, že o práci přijdou, a chtějí založit svůj vlastní podnik, budou mít lepší přístup k financím a budou moci využít dalších podpůrných opatření, např. instruktáží a školení.  Znevýhodněné osoby, včetně mladých lidí, hodlající založit nebo dále rozvíjet vlastní malý podnik, budou mít též možnost využít záruk a pomoci při přípravě podnikatelského plánu.  Očekává se, že počáteční rozpočet 100 milionů EUR umožní poskytnutí úvěrů až ve výši 500 milionů EUR ve spolupráci s mezinárodními finančními institucemi, především se skupinou EIB.  Výsledkem by mohlo být okolo 45 000 úvěrů poskytnutých v rozmezí až osmi let.  Také možnost uplatnit u těchto úvěrů snížené úrokové sazby poskytované Evropským sociálním fondem usnadní lidem přístup k finančním prostředkům.  V EU představuje mikroúvěr půjčku nižší než 25 000 EUR.  Je určen pro potřeby nejmenších podniků (mikropodniků) s méně než 10 zaměstnanci (91 % všech evropských podniků) a nezaměstnaných či neaktivních osob, jež si přejí zahájit samostatnou výdělečnou činnost, ale nemají přístup k tradičním bankovním službám.  99 % začínajících podniků v Evropě jsou mikropodniky či malé podniky, z nichž jednu třetinu zakládají nezaměstnané osoby.  Návrh Komise bude v souladu s postupem spolurozhodování projednán členskými státy EU v Radě ministrů (hlasování kvalifikovanou většinou) a v Evropském parlamentu.  Komise očekává, že nová facilita mikrofinancování v rámci programu Progress se bude moci začít používat v roce 2010. Souvislosti  V rámci reakce EU na krizi byly na jarním zasedání Evropské rady a na summitu o zaměstnanosti, který proběhl v květnu v Praze, stanoveny a definovány tři klíčové priority:  udržování zaměstnanosti, vytváření pracovních míst a podpora mobility.  Na základě tohoto společného úsilí předložila Komise dne 3. června „Společný závazek v oblasti zaměstnanosti“ s cílem posílit spolupráci mezi EU a členskými státy i mezi evropskými sociálními partnery v těchto třech prioritních oblastech. Dnešní návrh je jednou z iniciativ ohlášených 3. června. Více informací Návrh evropské facility mikrofinancování a doprovodný dokument   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Internetové stránky Evropské komise věnované sociálním dopadům krize    http://ec.europa.eu/social/main.jsp?langId=en&amp;catId=736    Společný závazek v oblasti zaměstnanosti    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
