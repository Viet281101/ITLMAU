IP/09/ 1800  V Bruselu dne 20. listopadu 2009  Telekomunikace:  Evropská komise vítá schválení rozsáhlé reformy ministry EU, díky které vznikne konkurenceschopný jednotný telekomunikační trh   Rada ministrů EU dnes jednomyslně schválila balíček opatření k reformě telekomunikací EU, který Evropská komise poprvé navrhla v roce 2007.  Rada dnes rozhodla poté, co bylo ohledně balíčku dosaženo politické dohody na průlomovém jednání Evropského parlamentu a Rady dne 5. listopadu (  MEMO/09/491  ).  Nové předpisy poskytnou větší jistotu společnostem investujícím do vysokorychlostních optických a bezdrátových sítí, a tím posílí hospodářskou soutěž a investice na evropském telekomunikačním trhu.  Díky balíčku se také zpřístupní kmitočtová pásma pro nové mobilní služby.  Příští týden bude Evropský parlament na plenárním zasedání ve Štrasburku hlasovat, aby byl telekomunikační balíček formálně schválen.  Reformované telekomunikační předpisy se stanou právem EU, jakmile budou v prosinci 2009 zveřejněny v Úředním věstníku Evropské unie.   „Rada ministrů dnes přijetím telekomunikačního balíčku vyslala jasný signál podpory hospodářské soutěže a investic do nových a rychlejších telekomunikačních sítí a služeb v rámci silnějšího jednotného trhu.  Evropská komise za tuto reformu bojovala dva roky a já jsem velmi ráda, že ministři pod vedením švédského předsednictví podpořili mnoho našich evropských ambicí,“ uvedla komisařka EU pro informační společnost a média Viviane Redingová.  „Rada schválila reformu telekomunikací v pravý čas.  V době ekonomické a finanční krize, kdy se očekává, že letošní hrubý domácí produkt EU klesne o 4 %, bude mít reforma velmi pozitivní makroekonomický dopad.  Nové telekomunikační předpisy EU významně přispějí k silnějšímu a konkurenceschopnějšímu jednotnému telekomunikačnímu trhu s rychlejšími optickými a mobilními sítěmi po celé Evropě, který bude lépe odrážet potřeby spotřebitelů.  Kromě toho reforma poskytne telekomunikačním operátorům, ať už stávajícím nebo novým, právní jistotu a zajistí jednotnost rozhodnutí přijímaných v jednotlivých členských státech.“   Informace o dvanácti nejdůležitějších reformách nového telekomunikačního balíčku EU naleznete ve zprávě  MEMO/09/491.  Další kroky:   konečné hlasování o reformním balíčku během třetího čtení na plenárním zasedání Evropského parlamentu (plánovaného na 24. listopadu 2009);   vstup v platnost celého balíčku opatření k reformě telekomunikací zveřejněním v Úředním věstníku EU (prosinec 2009);   zřízení Evropského úřadu regulačních orgánů v oblasti telekomunikací BEREC (jaro 2010);    provedení balíčku opatření k reformě telekomunikací do vnitrostátních právních předpisů 27 členských států EU (do června 2011).    Více informací: Předběžné znění schváleného reformního balíčku:    http://ec.europa.eu/information_society/policy/ecomm/tomorrow/index_en.htm       MEMO/09/513
