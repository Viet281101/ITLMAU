IP/09/1431  V Bruselu dne 7. října 2009 Investice pro budoucnost: Komise požaduje dalších 50 miliard eur pro nízkouhlíkové technologie Evropská komise vyzvala veřejné orgány, podniky a výzkumné pracovníky, aby společnými silami vyvinuli do roku 2020 technologie, které jsou nezbytné pro řešení změny klimatu, k zabezpečení dodávek energie pro EU a k zajištění konkurenceschopnosti našich ekonomik. V návrhu nazvaném „Investice do vývoje nízkouhlíkových energetických technologií“ Komise odhaduje, že v příštích 10 letech bude na výzkum v oblasti energetických technologií nutné vynaložit dalších 50 miliard eur. Roční investice v Evropské unii by se tak zvýšily z 3 na 8 miliard eur, tedy téměř na trojnásobek. Tato iniciativa představuje pokrok v naplňování Evropského strategického plánu pro energetické technologie (plán SET), který je technologickým pilířem politiky EU v oblasti energetiky a klimatu. Počítá se s různými zdroji financování: z veřejného i soukromého sektoru, na úrovni jednotlivých členských států i na úrovni EU. Koordinované využití těchto prostředků přispěje také k povzbuzení rychle rostoucího průmyslového odvětví a k vytváření pracovních příležitostí.  Komisař EU pro vědu a výzkum Janez Potočnik uvedl: „Chce-li Evropa snížit náklady na opatření, která vyplynou z jednání v Kodani, musí být naléhavě posíleny investice do výzkumu čistých technologií. Při zohlednění dnešních odhadů chce Komise učinit z plánu SET odrazový můstek k nízkouhlíkové ekonomice. Tohoto cíle však lze dosáhnout pouze tehdy, pokud veřejný i soukromý sektor účelně spojí své zdroje. Zvýšíme-li dnes chytré investice do výzkumu, získáme tak příležitost rozvinout nové zdroje růstu, ekologizovat naši ekonomiku a zajistit konkurenceschopnost EU ve chvíli, kdy vyjdeme z krize.“  Komisař pro energetiku Andris Piebalgs řekl: „Předchozí průmyslové revoluce ukázaly, že správné technologie dokáží změnit způsob našeho života k lepšímu. Dnes máme jedinečnou příležitost vyměnit energetický model založený na znečišťujících, nedostatkových a rizikových fosilních palivech za model, který je čistý, udržitelný a znamená menší závislost. Vše závisí na volbě správných technologií.“  „Investice potřebné k vývoji čistých a obnovitelných zdrojů energie lze zajistit pouze prostřednictvím široké škály finančních nástrojů . Komise a EIB již pro tento účel výrazně navýšily finanční prostředky. Musíme však získat více prostředků z veřejného a soukromého sektoru. Navrhujeme, aby byl posílen finanční nástroj pro sdílení rizik, dále podpořen rizikový kapitál a rozvíjen fond Marguerite i další fondy,“ prohlásil komisař pro hospodářské a měnové záležitosti Joaquín Almunia.  Klíčové technologie a činnosti, které mají být financovány  Ve spolupráci s průmyslem a výzkumnými pracovníky vypracovala Komise technologické plány, které vymezují klíčové nízkouhlíkové technologie s vysokým potenciálem na úrovni EU v šesti oblastech: větrná energie, solární energie, distribuční soustava elektřiny, bioenergie, zachycování a ukládání CO 2 a udržitelné jaderné štěpení. Dodatečné náklady zahrnují základní a aplikovaný výzkum, demonstrační projekty a včasné přijetí na trhu, nevztahují se však na činnosti spojené s rozšířením. Pro snazší přijetí technologií pro energetickou účinnost, obnovitelné zdroje a energetické sítě na masovém trhu byla navržena nová iniciativa v oblasti energetické účinnosti („iniciativa pro inteligentní města“), do které se zapojí až 30 měst. Sdílená odpovědnost za efektivnost nákladů  Komise apeluje na zainteresované strany, aby uskutečnily koordinov ané a doplňkové činnosti, a volá po větší ochotě riskovat. Je-li úroveň technologické nejistoty a tržního rizika vysoká, je zapotřebí veřejná podpora. Ta by měla sloužit jako pobídka pro zapojení průmyslu, které bude podpořeno většími investicemi bank a soukromého sektoru do společností, které budou motorem přechodu na nízkouhlíkovou ekonomiku. Uvažuje se také o intervenci EIB k navýšení objemu půjček na financování plánu SET.  Viz též   MEMO/09/437   – Otázky a odpovědi Internetové stránky:  Plán SET:    http://ec.europa.eu/energy/technology/set_plan/set_plan_en.htm    Jak Společné výzkumné středisko přispívá k naplňování plánu SET:     http://ec.europa.eu/dgs/jrc/index.cfm?id=4390&amp;lang=en     Informační systém strategického plánu pro energetické technologie (SETIS):     http://setis.ec.europa.eu     Předchozí tiskové zprávy a sdělení:     IP/07/1750   ,   MEMO/07/494   a   MEMO/07/493    zveřejněné dne 22. listopadu 2007    IP/08/1587   ,   MEMO/08/657   zveřejněné dne 28. října 2008
