IP/09 /1423  V Bruselu dne 6. října 2009 Komise dláždí cestu pro jednotnou evropskou službu mýtného Evropská komise dnes přijala rozhodnutí, kterým se stanoví základní technické specifikace a požadavky, aby mohla být spuštěna evropská služba elektronického mýtného. Ta umožní uživatelům silnic jednoduchou úhradu mýtného v celé Evropské unii díky jediné účastnické smlouvě s jediným poskytovatelem služeb a jediné palubní jednotce. Službu bude možné využít na všech místech dopravní infrastruktury, kde lze platit mýtné pomocí palubního zařízení, tedy na dálnicích, v tunelech, na mostech atd. Díky této službě se omezí hotovostní výběr mýtného, čímž se zlepší plynulost dopravy a sníží dopravní zácpy. Místopředseda Evropské komise Antonio Tajani, který zodpovídá za dopravu, považuje rozhodnutí Komise za nejdůležitější krok od zrušení hraničních kontrol, který přinese řidičům další zlepšení: „Evropská služba elektronického mýtného umožní uživatelům silnic jednoduchou úhradu mýtného v celé Evropské unii díky jediné účastnické smlouvě s jediným poskytovatelem služeb a jediné palubní jednotce.“ Elektronický systém mýtného zavedlo počátkem 90. let několik evropských zemí. Většina systémů používá palubní jednotku, která provozovateli silnice sděluje informace o vozidle za účelem stanovení mýtného například podle hmotnosti a velikosti vozidla.  Různé národní a regionální elektronické systémy však nejsou vzájemně kompatibilní a komunikují pouze se svým druhem palubních jednotek. Chybějící interoperabilita systémů mýtného představuje překážku především pro mezinárodní silniční přepravu. Například při jízdě z Portugalska do Dánska musí být vozidlo vybaveno pěti i více palubními jednotkami, přičemž na každou je uzavřena zvláštní smlouva s určitým provozovatelem silnice. Pro dopravce to znamená časově náročné papírování a nákladnou administrativu při slaďování údajů o jízdě s přijatými fakturami, smlouvami a platebními příkazy. Dnes přijaté rozhodnutí Komise též stanoví práva a povinnosti subjektů pro výběr mýtného, poskytovatelů evropské služby elektronického mýtného a uživatelů této služby. Uživatelé budou moci uzavřít účastnickou smlouvu s poskytovatelem služby podle svého vlastního výběru. Subjekt pro výběr mýtného bude příslušného poskytovatele informovat o mýtném, jež má být uhrazeno, a ten uživateli vystaví fakturu. Mýtné hrazené prostřednictvím evropské služby elektronického mýtného nesmí převyšovat příslušnou částku hrazenou v daném národním nebo regionálním systému. Služba bude do tří let k dispozici všem silničním vozidlům o hmotnosti nad 3,5 tuny nebo určeným k přepravě více než devíti osob včetně řidiče. Všechna ostatní vozidla ji budou moci využívat za pět let.
