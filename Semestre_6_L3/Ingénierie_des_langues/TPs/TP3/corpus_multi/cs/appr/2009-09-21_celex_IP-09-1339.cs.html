IP/09/1339  V Bruselu dne 21. září 2009 Oslavy Evropského dne jazyků  Evropský den jazyků připadá na 26. září a Komise bude pořádat oslavy během téměř celého týdne. Hlavní událostí bude konference o výuce jazyků v raném věku. Slavnostně bude také zahájena činnost komerční platformy pro mnohojazyčnost, premiéru bude mít film „Interpréter pour l'Europe (Tlumočit pro Evropu)“ na téma „Je francouzština vzácným jazykem?“, proběhne konference „Jak mohou technologie pomáhat překladatelům“ a panelová diskuze o mnohojazyčnosti. V Bruselu budou také zorganizovány vícejazyčné aktivity určené pro děti. Komisař EU pro mnohojazyčnost Leonard Orban uvedl: „Malé děti se velmi dobře učí cizí jazyky a učí se je s radostí, pokud k tomu mají dobré podmínky. Vědecké poznatky ukazují, že by se děti měly začít učit co nejdříve.“  Komisař Orban pronese projev na konferenci o výuce jazyků v raném věku, která se bude konat ve dnech 24. a 25. září v Bruselu. Evropská Komise zahajuje kampaň s názvem „Piccolingo“, která je určena rodičům dvouletých až šestiletých dětí a je zaměřena na možné přínosy pro děti a na to, jakým způsobem mohou rodiče získat informace a podporu. Cílovým publikem konference budou odborníci, orgány působící v této oblasti a zástupci příslušných sdružení zúčastněných stran, jako jsou učitelé a rodiče. Hlavními tématy budou současný stav výzkumu týkajícího se schopnosti malých dětí osvojit si jazyk, stávající osvědčené postupy v oblasti výuky jazyků v raném věku a výuka žáků se zvláštními potřebami.  V rámci oslav proběhnou také následující akce:   Brusel, úterý 22. září: Slavnostní zahájení činnosti komerční platformy pro mnohojazyčnost, přičemž bude podpořena veřejná diskuze. Platforma má sloužit jako fórum k výměně osvědčených postupů pro podnikatelskou sféru, včetně sociálních partnerů, odborových organizací, obchodních komor, organizací k podpoře obchodu, škol a orgánů činných ve školství a vzdělávání.  Paříž, středa 23. září:  Generální ředitelství Komise pro tlumočení, které čelí očekávanému nedostatku tlumočníků zahájilo osvětovou kampaň s názvem „Francouzština, vzácný jazyk“. Již nyní je zřejmé, že na výběrová řízení pro tlumočníky se hlásí poměrně málo kandidátů a málo jich v řízení uspěje. Premiéra filmu „Interpréter pour l'Europe (Tlumočit pro Evropu)“, který má za cíl povzbudit frankofonní mládež, aby studovala tlumočnictví, proběhne od 11:00 do 12:30 na pařížském zastoupení DG COMM (288, boulevard Saint-Germain, 75007 PARIS).  Lucemburk, čtvrtek 24. září: Konference s diskuzí s názvem „Jak mohou technologie pomáhat překladatelům“, která se bude konat v budově Jean Monnet v Lucemburku (sál M6) v 11 hodin, se týká způsobů, jakými různá média zpracovávají vícejazyčné zprávy.  Brusel, pátek 25. září: Tisková konference komisaře Orbana v 12:30, následovaná technickým brífinkem o výuce jazyků v raném věku a představením počítačové hry o jazycích s názvem LinguaGo, která je dostupná na internetové stránce EuropaGO. Proběhne také debata o mnohojazyčnosti v médiích, v níž zástupci mezinárodních televizních stanic, celoevropských rozhlasových sítí a mnohojazyčných internetových stránek představí postupy, jak zpracovávají informace a obecně pohlížejí na novinářskou práci v mnohojazyčném prostředí.  V průběhu celého dne budou na bruselském náměstí Jourdan za přítomnosti komisaře Orbana probíhat akce zaměřené na dětské publikum. Základním tématem bude „Vyprávění pohádek v různých jazycích“ společně s hudbou a tancem v provedení členů nadace Yehudi Menuhina; proběhne také workshop o vícejazyčných komiksech, hry, vystoupení kouzelníků a hudební představení.  Členské státy: Rovněž zastoupení Komise v jednotlivých členských státech EU pořádají různé jazykové aktivity – viz stránka   http://ec.europa.eu/represent_en.htm   . Internetové stránky:  Komisař Orban:    http://ec.europa.eu/commission_barroso/orban/index_cs.htm    Portál Jazyky:   http://europa.eu/languages/cs/home    GŘ pro překlady (DGT):   http://ec.europa.eu/dgs/translation/index_en.htm    GŘ pro vzdělávání a kulturu (EAC):     http://ec.europa.eu/dgs/education_culture/index_en.html    Aktivity v Den jazyků:    http://ec.europa.eu/education/languages/news/news3509_en.htm     Rada Evropy:   http://www.coe.int/    Internetová stránka: „ Jazyky znamenají podnikání“     http://ec.europa.eu/education/languages/languages-mean-business/doc1460_en.htm     Knihkupectví EU :  veškeré publikace o Evropské unii:   http://www.bookshop.europa.eu     EUR-Lex – přístup k právu EU:   http://eur-lex.europa.eu/cs/index.htm     TED: nabídková řízení:   http://ted.europa.eu
