IP/09/1333 V Bruselu dne 17. září 2009  Mléko: Komise navrhuje nová opatření s cílem pomoci odvětví mléka v krátkodobém, střednědobém a dlouhodobém horizontu  Mariann Fischer Boel, členka Komise pro zemědělství a rozvoj venkova, dnes podrobně představila nejnovější opatření přijatá v rámci kampaně zahájené Komisí s cílem pomoci producentům mléka Evropské unie překonat krizi, která v současné době doléhá na trh mléka. Balíček opatření, který byl dnes představen Evropskému parlamentu, vychází ze zprávy zveřejněné Komisí v červenci 2009 a obsahuje krátkodobá opatření a kroky, které mají za úkol zajistit budoucnost odvětví produkce mléka v dlouhodobější perspektivě. Komise již zahájila postup vedoucí k tomu, aby členské státy směly přechodně poskytovat podporu do výše 15 000 eur na producenta. Rovněž navrhuje, aby tak jako ostatní zemědělská odvětví bylo i odvětví mléka chráněno nouzovou doložkou, která by v budoucnosti umožňovala rychlejší reakci v případě otřesů na trhu. Změny učiněné v režimech výkupu kvót členskými státy umožní, aby vykoupená kvóta, která zůstane ve vnitrostátní rezervě, již nefigurovala v rámci vnitrostátní kvóty, pokud jde o případné stanovení doplňkové dávky. V případě, že doplňková dávka bude nezbytná, může být část odpovídající vykoupené kvótě použita na restrukturalizaci. V dlouhodobější perspektivě Komise ustaví pracovní skupinu složenou z odborníků z členských států a z Komise. Tato skupina kromě jiného prozkoumá stávající smluvní vztahy mezi producenty a mlékárenským průmyslem, závěry zprávy o fungování dodavatelského řetězce v odvětví produkce mléka (budou zveřejněny do konce roku 2009), jakož i možnosti termínovaného trhu mléka.  „Tento balíček se inspiruje početnými kroky, které jsme podnikli a které se zdají být přínosné“, prohlásila Mariann Fischer Boel, členka Komise pro zemědělství a rozvoj venkova. „Začínáme vidět světlo na konci tunelu, pokud jde o evropské producenty mléka. Proto jsem ještě více odhodlána „nejít zpět do budoucnosti“ tím, že se vyhneme postupům, které by v dlouhodobé perspektivě uškodily našemu odvětví mléka a které by daly producentům pocit naprosté nepředvídatelnosti. Přezkoumávat rozhodnutí přijatá v rámci kontroly společné zemědělské politiky není řešením; Evropská rada nás kromě toho výslovně vyzvala, abychom to nedělali. Jsem přesvědčena, že dnešní myšlenky přinesou skutečnou a hmatatelnou podporu našim producentům mléka. Je rovněž třeba, abychom se zamysleli nad opatřeními, která je nutno přijmout ve střednědobé a dlouhodobější perspektivě. V tomto smyslu již Francie a Německo předložily konstruktivní návrhy. Krátkodobá opatření: K příštích týdnech změní Komise pravidla týkající se státní podpory tak, aby členské státy směly přechodně poskytovat podporu do výše 15 000 eur na producenta podle dočasného krizového rámce pro státní podporu.  Odvětví mléka bude v budoucnu podléhat článku 186 jednotné společné organizace trhu, který Komisi v případě otřesů na trhu dovoluje ve své vlastní pravomoci rychle přijmout přechodná opatření.   Komise navrhuje změnit způsob uspořádání režimu výkupu kvót členskými státy. V současné době mohou členské státy za účelem restrukturalizace „koupit“ kvóty od producentů a vložit je do vnitrostátní rezervy. Vnitrostátní rezerva je součástí celkové kvóty členského státu. Pokud jednotliví producenti překračují svoji kvótu, ale členský stát v úhrnu včetně vnitrostátní rezervy dodržuje stropy, které mu byly dány, nepřistupuje se k doplňkové dávce. Komise navrhuje, aby vykoupené kvóty, které jsou součástí vnitrostátní rezervy, z ní byly vyloučeny v okamžiku, kdy je třeba rozhodnout, zda je nutno přistoupit k doplňkové dávce. V případě, že doplňková dávka bude nezbytná, může být část odpovídající vykoupené kvótě použita na restrukturalizaci.  Krátkodobá a dlouhodobá opatření:   Komise navrhuje ustanovení skupiny odborníků z Komise a z členských států. Tato skupina by podrobně zkoumala určité otázky, zejména:   Možnost vytvořit právní rámec pro smluvní vztahy mezi producenty a odvětvím mléka s cílem lépe přizpůsobit nabídku a poptávku na trhu, a to při zachování podmínek rovné soutěže.    Závěry zprávy, které se Komise zavázala představit do konce roku 2009 a které se týkají fungování dodavatelského řetězce v odvětví mléka.    Otázku, zda by termínovaný trh s mlékem v dlouhodobé perspektivě zlepšil transparentnost cen.   Prostředky, které by umožnily rozšířit osvědčené postupy na celé odvětví mléka v Evropě, pokud jde o náklady na produkci a o inovaci.   Nejnovější vývoj na trhu mléka:  Nejnovější údaje ukazují, že ceny začínají postupně růst.  Během jednoho měsíce se zvýšily ceny másla o 4 % ve Francii, o 8 % v Německu a ještě znatelněji ve Spojeném království.  Ceny odstředěného mléka vykázaly v EU průměrný růst ve výši 2 až 3 %.  Ceny sýra vzrostly od změn pravidel vývozu v srpnu 2009 o 5 až 7 %.  Průměrná cena mléka v EU vzrostla v srpnu 2009 o téměř 2 % a intervenční nákup téměř ustal.   Již přijatá opatření:   Komise předpokládá, že v roce 2009 vyčlení na opatření pro podporu trhu dalších 600 milionů eur.  70 % přímých plateb by mohlo být v roce 2009 poukázáno již v říjnu, což je dříve než obvykle.  V rámci kontroly společné zemědělské politiky a balíčku hospodářského oživení již bylo uvolněno 4,2 miliardy eur s cílem čelit „novým výzvám“, zejména restrukturalizaci odvětví mléka.  Tyto částky doplňují prostředky, které jsou již k dispozici v rámci politiky rozvoje venkova.  Komise rovněž posílila program distribuce mléka do škol a opatření na podporu odbytu mléčných produktů.
