IP/09/880  V Bruselu dne 8. června 2009  Evropské nařízení o roamingu překonalo poslední překážku: Rada EU otevřela cestu pro nižší ceny za roaming od 1. července  Ministři 27 členských států EU dnes formálně přijali nová roamingová pravidla EU, která Evropská komise loni v září navrhla (   IP/08/1386   ) a Evropský parlament v dubnu schválil (   IP/09/620   ). Díky novým roamingovým pravidlům EU se dále až o 60 %­­ sníží účty spotřebitelů za roaming, počínaje 1. červencem – právě včas pro letošní letní dovolené. Nové evropské nařízení o roamingu zejména zajišťuje, že spotřebitelé za poslání textové zprávy ze zahraničí v rámci EU zaplatí nejvýše 11 eurocentů (bez DPH). Spotřebitelé budou také moci prostřednictvím mobilního telefonu surfovat po internetu, stahovat filmy nebo posílat fotografie z dovolené, aniž by po návratu domů zažívali „šok z vyúčtování“ za letní využívání roamingu. Podle nových pravidel mají mobilní operátoři také povinnost svým zákazníkům po uplynutí prvních 30 vteřin účtovat roamingová volání po vteřině, nikoli po minutě – díky čemuž se očekává snížení účtů za telefon až o 24 %. Po dnešním schválení Radou ministrů EU vstoupí nová evropská roamingová pravidla ve všech 27 členských státech v účinnost 1. července.   „Dnešním jednomyslným přijetím Radou ministrů nová roamingová pravidla překonala úplně poslední procedurální překážku a od 1. července budou spotřebitelům přinášet okamžitý prospěch. Rada tak následuje příklad Evropského parlamentu, jenž nová pravidla drtivou většinou schválil v dubnu. Je to skvělá zpráva pro evropské občany, kteří budou moci v létě odjet na dovolenou s klidnou myslí a beze strachu z „šoku z vyúčtování“,“ řekla komisařka EU pro telekomunikace Viviane Redingová (která se dnes po třech týdnech vrátila do úřadu v Evropské komisi).   Poté, co letos Evropský parlament a Rada dosáhly politické shody, Evropský parlament nařízení na svém dubnovém plenárním zasedání schválil drtivou většinou (646 hlasů pro, 22 proti a 9 členů se zdrželo hlasování) (   IP/09/620   ).  Aby proces urychlili a zajistili, že nová roamingová pravidla vstoupí v platnost včas pro letní dovolené, přijali ministři členských států nové nařízení o roamingu v EU na dnešním zasedání Rady ve složení pro zaměstnanost, sociální politiku, zdraví a ochranu spotřebitele poté, co ministři pro telekomunikace 27 členských států v listopadu loňského roku vyjádřili návrhu Komise neformální politickou podporu.  Dnešní přijetí Radou je posledním krokem ve schvalovacím procesu, jenž předsedovi Evropského parlamentu a předsednictví Rady umožní nařízení dne 18. června formálně podepsat. O několik dnů později bude poté moci být zveřejněno v   Úředním věstníku   EU. Jelikož jsou nová roamingová pravidla obsažena v nařízení EU, vstoupí ve všech 27 členských státech EU v účinnost okamžitě 1. července 2009. Souvislosti  Nová roamingová pravidla EU, která dnes formálně schválila Rada:     Stanoví limit pro cenu , kterou lze spotřebitelům účtovat za zaslání textové zprávy ze zahraničí, ve výši 0,11 EUR (bez DPH), ve srovnání se současnou průměrnou cenou 0,28 EUR (přičemž zákazníci v Nizozemsku a Portugalsku platí za každou roamingovou SMS více než 0,35 EUR).    Výrazně sníží poplatky za datový roaming (náklady na surfování po internetu nebo stahování filmů prostřednictvím mobilního telefonu v zahraničí) zavedením velkoobchodního limitu za stažený megabyte ve výši 1 EUR, ve srovnání s průměrnou velkoobchodní cenou v EU 1,68 EUR za megabyte a nejvyššími cenami v Irsku (6,82 EUR), Řecku (5,30 EUR) a Estonsku (5,10 EUR). Velkoobchodní limit cen poklesne na 0,80 EUR v roce 2010 a na 0,50 EUR v roce 2011 a měl by přinést další snížení účtů pro spotřebitele.    Ochrání spotřebitele před „šoky z vyúčtování“ tím, že budou mít možnost zvolit omezující mechanismus v okamžiku, kdy účet dosáhne výše 50 EUR , pokud ovšem nezvolí vyšší limit. Operátoři musí tato transparentní opatření provést do března 2010.     Dále sníží ceny roamingového mobilního volání .  Ze současných 0,46 EUR za odchozí a 0,22 EUR za přijatý roamingový hovor se limit od 1. července 2009 sníží na 0,43 EUR za odchozí a 0,19 EUR za přijatý roamingový hovor, od 1. července 2010 na 0,39 EUR a 0,15 EUR a do 1. července 2011 na 0,35 EUR a 0,11 EUR (všechny ceny jsou za minutu bez DPH).    Zavedou zásadu účtování po vteřinách po prvních 30 vteřinách u odchozího roamingového volání a od první vteřiny u přijatého hovoru v zahraničí.  V současné době platí spotřebitelé v rámci účtování za minutu za odchozí i přijaté hovory přibližně o 20 % více, než skutečně provolají.    Viz také   MEMO/08/578
