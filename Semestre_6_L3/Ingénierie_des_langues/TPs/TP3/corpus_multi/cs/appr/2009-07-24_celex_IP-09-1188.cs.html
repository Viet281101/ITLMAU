IP/09/1188 V Bruselu dne 24. července 2009 Komise hodnotí pokrok dosažený v oblasti udržitelného rozvoje  Evropská unie začleňovala v posledních letech udržitelný rozvoj do širokého spektra svých politik.  EU zejména převzala vedoucí úlohu v boji proti změně klimatu a v propagaci hospodářství s nízkými emisemi uhlíku.  I přesto však v EU v několika oblastech stále ještě přetrvávají neudržitelné trendy a k jejich odstranění je třeba vyvinout ještě větší úsilí.  Tři roky po provedení strategie EU pro udržitelný rozvoj Komise hodnotí vývoj na úrovni EU a nadnesla úvahu, jak by strategie EU mohla v budoucnu pokračovat.  Předseda Komise José Manuel Barroso řekl: „V otázce začleňování udržitelného rozvoje do oblastí politiky EU jsme dosáhli značného pokroku.  Toto hodnocení poukazuje na úspěchy dosažené za poslední tři roky a zaměřuje se na oblasti, v nich je třeba vyvinout další úsilí.  Díky hospodářské krizi máme jedinečnou příležitost vytvořit pomocí prozíravého ekologického růstu nové udržitelné hospodářství.  Věřím, že toto přezkoumání bude podnětem k úvahám o tom, jak by se co nejlépe dalo dosáhnout pokroku v oblastech, jako je spotřeba energie v dopravě, úbytek biologické rozmanitosti a zhoršování stavu našeho ekosystému“.   Přezkum potvrzuje, že pozitivního pokroku v politice EU se podařilo dosáhnout ve všech sedmi prioritních oblastech, na něž se strategie vztahuje.  Jedná se například o balíček opatření EU v oblasti klimatu a energie z prosince 2008, opatření k zajištění dopravy šetrnější k životnímu prostředí a zavádění inteligentnějších dopravních systémů, zlepšování energetické náročnosti budov, přezkoumání směrnic o ekodesignu a ekoznačce, zavedení rámce pro integrovanou námořní politiku, přijetí strategie EU pro zdraví, práci na otázce migrace a boj proti chudobě a sociálnímu vyloučení.  Pokročilo i úsilí v průřezových oblastech, jako je vzdělávání, výzkum a financování.  V několika oblastech však stále ještě přetrvávají neudržitelné trendy.  Zvyšuje se například poptávka po přírodních zdrojích, stav biologické rozmanitosti se zhoršuje a spotřeba energie v dopravě i nadále roste.   Současná hospodářská a finanční krize ukázala, že udržitelnost je rozhodujícím faktorem také pro naše finanční systémy a hospodářství jako celek.  Opatření na podporu reálné ekonomiky a na snížení sociálního dopadu současné krize musí být v souladu s cíli dlouhodobé udržitelnosti a se strategií pro prozíravý ekonomický růst.   Přezkum vybízí k úvaze, jakým způsobem by se mohla strategie EU pro udržitelný rozvoj vyvíjet v budoucnosti.  Ke zvážení se nabízí například větší sladění s lisabonskou strategií pro růst a zaměstnanost a s dalšími průřezovými strategiemi EU, další zjednodušení strategie a lepší sledování a koordinace.  Zpráva, která byla dnes přijata, Evropské radě umožní zhodnotit priority a stanovit na jejím příštím zasedání v prosinci pokyny ohledně budoucího směřování strategie. Zpráva bude doplněna dvouletou monitorovací zprávou Eurostatu o udržitelném rozvoji, která bude zveřejněna do konce roku 2009. Souvislosti  Obnovená strategie EU pro udržitelný rozvoj přijatá v červnu 2006 se zaměřuje na sedm hlavních problémů:  změnu klimatu a čistou energii,  udržitelnou dopravu,  udržitelnou spotřebu a výrobu,  ochranu a řízení přírodních zdrojů,  veřejné zdraví,  sociální začleňování, demografii a migraci a celosvětovou chudobu.  Evropská rada v prosinci 2007 požádala Komisi, aby do června 2009 předložila druhou zprávu o pokroku věnovanou strategii Evropské unie pro udržitelný rozvoj.  Tato zpráva je odpovědí na tento požadavek Evropské rady.  Zprávu lze nalézt na internetové adrese:     http://ec.europa.eu/sustainable/welcome/index_en.htm
