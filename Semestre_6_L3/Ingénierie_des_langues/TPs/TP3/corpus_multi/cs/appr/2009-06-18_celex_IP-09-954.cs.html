IP/09/954 V Bruselu dne 18. června 2009 Lhůta pro odevzdání příspěvků do soutěže na logo pro biovýrobky EU byla prodloužena do 6. července 2009 Generální ředitelství Evropské komise pro zemědělství a rozvoj venkova naposledy vyzývá k podání návrhů do soutěže na logo pro biovýrobky EU, která bude mít uzávěrku již za několik dnů. Studenti designu ze 27 členských států EU byli vyzváni k podání návrhů do soutěže, v níž mají šanci vyhrát atraktivní peněžité ceny a získat uznání jako tvůrci nového oficiálního loga pro biovýrobky EU. Uzávěrka pro registraci je nyní stanovena na 6. července 2009.  Soutěž na logo pro biovýrobky EU je otevřena občanům EU všech věkových kategorií, kteří v současnosti studují na instituci poskytující vysokoškolské vzdělání v oblasti umění nebo designu umístěné v EU, nebo kteří studium příslušného oboru nedávno absolvovali. Tato soutěž je již nyní úspěšná – ze všech 27 členských států EU přichází množství návrhů. Doposud této příležitosti využilo více než 500 studentů a předložilo své tvůrčí a jedinečné příspěvky symbolizující evropské ekologické potraviny a ekologické zemědělství. Poté, co byla nyní uzávěrka posunuta o dalších pět dnů, dostane příležitost zúčastnit se a předložit své návrhy ještě více studentů. Příspěvky je možné vkládat na internetové stránce soutěže   www.ec.europa.eu/organic-logo   .  Pro zhodnocení všech příspěvků, které splní soutěžní podmínky, byla sestavena mezinárodní porota, jejímiž členy jsou odborníci v oblasti ekologického zemědělství a ekologické produkce a špičkoví profesionálové v oblasti designu. Mezi známé členy poroty patří Riitta Brusila-Räsänenová , profesorka výtvarného designu na Laponské univerzitě ve Finsku; profesor Erik Spiekermann z Německa, držitel čestného doktorátu, creative director a řídící partner; Elisabeth Mercierová , ředitelka Agence BIO z Francie; Urs Niggli , ředitel výzkumného institutu pro ekologické zemědělství FiBL ze Švýcarska; Szymon Skrzypczak , mladý polský designér, držitel několika ocenění; Tom Václavík , odborník v oblasti marketingu ekologických produktů z České republiky a předseda Organic Retailers Association (mezinárodní sdružení prodejců ekologických produktů); a Craig Sams , předseda Soil Association (sdružení pro půdu) ze Spojeného království. Předsedou soutěžní poroty bude Rob Vermeulen , bývalý prezident Pan-European Brand Design Association (celoevropské sdružení pro značkový design).   Příspěvky budou hodnoceny na základě své univerzálnosti, srozumitelnosti bez použití slov, přehlednosti prezentace a nadčasovosti. Nejatraktivnější a nejoriginálnější loga budou vybrána na oficiálním zasedání poroty, které se bude konat 20. července 2009, a příspěvky zařazené do užšího výběru budou poté vystaveny na internetové stránce soutěže   www.ec.europa.eu/organic-logo   . Tato soutěž je obzvláště zajímavá, jelikož o vítězi budou moci na konci roku rozhodovat všichni evropští občané v otevřeném internetovém hlasování. Budou vybráni tři výherci cen. Kromě toho, že bude návrh výherce první ceny vybrán pro označení všech biovýrobků EU, získá také peněžitou odměnu ve výši 6 000 EUR. Odměna za druhou cenu činí 3 500 EUR a za třetí cenu 2 500 EUR. Výherci budou vyhlášeni v červenci 2010 a budou pozváni na slavnostní předání cen do Bruselu, kde jim ceny předá evropský komisař pro zemědělství a rozvoj venkova. Další informace o novém logu pro biovýrobky EU Evropská komise hledá nové logo pro balené ekologické produkty pocházející ze 27 členských států EU, které splnily stanovené výrobní normy EU. Nové logo pro biovýrobky EU se začne široce používat v červenci 2010 a bude povinné pro veškeré balené ekologické produkty, které pocházejí ze 27 členských států a splňují normy pro označování. Navíc mohou logo EU dobrovolně používat veškeré nebalené ekologické produkty pocházející z EU nebo dovezené ze třetích zemí.
