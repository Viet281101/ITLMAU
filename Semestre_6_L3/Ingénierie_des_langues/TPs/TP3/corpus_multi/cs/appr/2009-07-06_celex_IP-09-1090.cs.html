IP/09/1090 Brussels, 6 July 2009  Předseda Barroso na summitu G8 v Itálii, který se koná od 8. do 10. července 2009:  společně hledat trvalé řešení celosvětových problémů  Předseda Barroso bude popáté zastupovat Komisi na summitu G8, který se tento rok koná pod italským předsednictvím ve městě L'Aquila (Itálie).  Nejvyšší představitelé G8 budou především projednávat otázky spojené s globální ekonomikou, včetně obchodu, změny klimatu a energií, rozvoje v Africe a zajišťování potravin.  Spolu s nejvyššími představiteli Švédska, v roli předsednické země Rady EU, dalších čtyř států Evropské unie, kteří jsou členy G8 (Francie, Německo, Itálie, Spojené království), jakož i s nejvyššími představiteli Spojených států, Ruska, Kanady a Japonska se bude předseda Barroso zasazovat o koordinovanou mezinárodní odpověď na společné problémy týkající se hospodářské a finanční krize, obchodu, změn klimatu a energií, dále pak rozvoje v Africe a zajišťování potravin.  Předseda Barroso uvedl:  „Tento rok se summit G8 koná za zvláště náročných okolností.  Evropa nabídla vedoucí úlohu při řešení problémů sahajících od dohledu nad finančními trhy přes udržitelné politiky v oblasti klimatu až po světový obchod. Tento summit je okamžikem pro další závazky. Musíme rychle provést reformu celosvětového finančního systému. Musíme přijmout rozhodná opatření pro boj proti změně klimatu. A musíme znovu potvrdit naše závazky vůči nejchudším tohoto světa a plnit je."  Pokud se jedná o změnu klimatu, jsou očekávány důležité diskuse jak ve formaci G8, tak na schůzce Fóra největších světových ekonomik. Předseda Barroso zdůrazní význam vědy a nutnosti zachovat zvýšení teplot v rozmezí 2°C a vyzve k opětovnému potvrzení cíle snížení globálních emisí nejméně o 50 % do roku 2050. Všechny rozvinuté země by měly být vedle toho připraveny ve stejném období snížit emise nejméně o 80 % a tento závazek potvrdit prostřednictvím výrazného snížení emisí již v polovině období. Všechny rozvinuté země by měly vyvinout srovnatelné úsilí. To by následně mělo podpořit ochotu hlavních rozvíjejících se ekonomik, aby přijaly opatření ke kolektivnímu snížení svých emisí pod úroveň běžného stavu. Podtrhne rovněž ekonomické příležitosti přechodu směrem k nízkouhlíkovému hospodářství.  Pokud jde o světové hospodářství, předseda Barroso vyzve skupinu G8, aby vyslala jednoznačný signál, že je v období hospodářské krize třeba odolávat ochranářským tlakům v obchodě a v investičních vztazích. Vzhledem k silnému sociálnímu dopadu současné krize vyzve vlády, aby kladly obyvatelstvo na první místo a aby byly vytvořeny sociální politiky a politiky zaměstnanosti, které napomáhají chránit občany a pracovní místa a které budou zaměřeny na podporu hospodářské obnovy a stanovení nového spravedlivého celosvětového rámce. Bude se rovněž zasazovat o to, aby schůzka ve městě L'Aquila poskytla nový podnět k dokončení rozvojové agendy z Dohá v co nejkratší lhůtě.  Předseda Barroso nakonec vyzdvihne přetrvávající význam celosvětového zajišťování potravin, v rámci kterého Komise od poslední schůzky G8 schválila a začala provádět potravinový nástroj, na který byla vyčleněna částka 1 miliardy EUR. Vítá opětovnou pozornost věnovanou tomuto naléhavému problému ze strany dalších partnerů v rámci G8. Pokud se jedná o účast, bude letošní summit G8 odrážet silnou ochotu nejvyšších představitelů G8 rozvíjet dialog s jejich globálními partnery, který by se měl stát nedílnou a důležitou součástí summitu, a zároveň vytvářet styčné body s dalšími probíhajícími procesy, zejména s jednáními OSN o klimatu a s G20. Další informace:    MEMO/09/317    Internetová stránky summitu G8:    http://www.g8italia2009.it/G8/G8-G8_Layout_locale-1199882116809_Home.htm    Internetová stránka předsedy Barrosa:    http://ec.europa.eu/commission_barroso/president/index_en.htm    Internetový portál Europa    http://europa.eu/index_cs.htm
