IP/09/570
V Bruselu dne 14. dubna 2009Telekomunikace: Komise zahájila
řízení ohledně ochrany soukromí a osobních
údajů se Spojeným královstvímKomise zahájila řízení pro
porušení povinnosti proti Spojenému království,
jehož předmětem je technologie inzerce
využívající chování uživatelů zvaná
„Phorm“, používaná poskytovateli internetových
služeb. Řízení následuje po řadě
stížností uživatelů internetu ve Spojeném
království a rozsáhlé komunikaci Komise s orgány
této země. Předmětem řízení je několik
problémů týkajících se toho, jak
Spojené království provedlo pravidla EU o soukromí
elektronických komunikací a ochraně osobních
údajů, na jejichž základě mají země EU mimo
jiné povinnost prostřednictvím zákazu zachycování
a sledování bez souhlasu uživatele zajistit
důvěrnost sdělení. Tyto problémy vyšly najevo v
průběhu šetření Komise ohledně činnosti
orgánů Spojeného království v reakci na
stížnosti uživatelů internetu týkajících se
technologie Phorm.
„Technologie, jako je inzerce využívající
chování uživatelů, mohou být pro podniky
a spotřebitele užitečné, musí však být
používány v souladu s pravidly EU. Tato pravidla
existují na ochranu soukromí občanů a všechny
členské státy musí jejich dodržování
důrazně vymáhat,“ prohlásila Viviane
Redingová, komisařka EU pro telekomunikace. „Určitou
dobu jsme případ Phorm sledovali a dospěli jsme
k závěru, že ve způsobu, jakým Spojené
království provedlo části pravidel EU
o důvěrnosti sdělení, existují problémy.
Vyzývám orgány Spojeného království, aby
změnily své vnitrostátní právní předpisy a
poskytly vnitrostátním orgánům řádné
pravomoci a vhodné sankce pro vymáhání
právních předpisů EU ohledně důvěrnosti
sdělení. To by mělo Spojenému království
umožnit důraznější reakci na nové problémy
týkající se soukromí elektronických komunikací a
ochrany osobních údajů, podobné těm, které vznikly
v případu Phorm. Tato opatření by také měla
ujistit spotřebitele ve Spojeném království o ochraně
jejich soukromí a údajů při používání
internetu.“
Komise od dubna 2008 obdržela několik dotazů od
občanů a poslanců Evropského parlamentu ze
Spojeného království, znepokojených ohledně
používání technologie inzerce
využívající chování uživatelů zvané
„Phorm“ poskytovateli internetových služeb ve
Spojeném království. Fungování technologie Phorm je
založeno na stálé analýze toho, jak zákazníci
používají internet, s cílem určit zájmy
uživatelů a poté jim dodat cílenou inzerci, když
navštíví určité internetové stránky.
Operátor pevných sítí ve Spojeném království,
společnost BT, v dubnu 2008 přiznal, že v letech 2006 a 2007
Phorm testoval, aniž by zákazníky zapojené do testu
informoval. Během října až prosince 2008 provedl BT
nový test této technologie, podmíněný pozvánkou.
Testy prováděné BT vyvolaly řadu stížností
adresovaných orgánu Spojeného království na ochranu
údajů – Information Commissioner’s Office
(Úřad zmocněnce pro informace, ICO) – a policii
Spojeného království.
Komise od července 2008 napsala orgánům Spojeného
království několik dopisů, v nichž se jich
dotazovala, jak v kontextu případu Phorm provedly
příslušné právní předpisy EU. Na
základě analýzy obdržených odpovědí se Komise
obává, že ve způsobu, kterým Spojené
království provedlo pravidla EU zajišťující
důvěrnost sdělení, existují strukturální
problémy.
Podle právních předpisů Spojeného
království, jejichž dodržování vymáhá
policie Spojeného království, je protiprávní
zachycování komunikace trestným činem. Rozsah tohoto
trestného činu je však omezen pouze na
„úmyslné“ zachycování. Podle uvedených
předpisů se navíc zachycování rovněž
považuje za zákonné, pokud se zachycující osoba
„důvodně domnívá“, že byl k
zachycování poskytnut souhlas. Komise je rovněž znepokojena
tím, že Spojené království nemá
nezávislý vnitrostátní orgán dozoru, jenž by se
takovým zachycováním zabýval. 
Spojené království má dva měsíce na
odpověď na dnes odeslané úřední
oznámení, představující první fázi
řízení pro porušení povinnosti. Pokud Komise
neobdrží odpověď nebo pokud vyjádření
poskytnuté Spojeným královstvím nebude uspokojivé,
může se Komise rozhodnout vydat odůvodněné stanovisko
(druhá fáze řízení pro porušení). Pokud
Spojené království ani poté nebude plnit své
závazky na základě právních předpisů EU,
postoupí Komise případ Evropskému soudnímu dvoru.
Souvislosti
Směrnice EU o soukromí a elektronických komunikacích
ukládá členským státům, aby zajistily
důvěrnost sdělení a souvisejících provozních
údajů prostřednictvím zákazu protiprávního
zachycování a sledování bez souhlasu dotčených
uživatelů (čl. 5 odst. 1 směrnice
2002/58/ES). Směrnice EU o ochraně údajů
uvádí, že souhlas uživatele musí být
„svobodný, výslovný a vědomý“ (čl. 2
písm. h) směrnice
95/46/ES). Článek 24 směrnice o ochraně údajů
navíc členským státům ukládá, aby určily
vhodné sankce pro případ porušení, a článek
28 uvádí, že dohledem nad dodržováním musí
být pověřeny nezávislé orgány. Tato
ustanovení směrnice o ochraně údajů platí
rovněž v oblasti důvěrnosti sdělení.
Podrobný přehled řízení pro porušení
povinností v oblasti telekomunikací je k dispozici na adrese:http://ec.europa.eu/information_society/policy/ecomm/implementation_enforcement/infringement/
