IP/09/348
V Bruselu dne 4. března 2009Zveřejnění Souhrnné
zprávy o činnosti Evropské unie za rok 2008Komise zveřejnila Souhrnnou zprávu o
činnosti Evropské unie za rok 2008. Evropská unie
v průběhu posledních dvanácti měsíců
rychle a účinně reagovala na řadu událostí, mezi
nejvýznamnější z nichž patří
mezinárodní finanční krize, změna klimatu a
některé mezinárodní konflikty, čímž se
dostala do popředí světové politické scény. Z
institucionálního hlediska byl hlavní událostí roku
proces ratifikace Lisabonské smlouvy, který se sice na
jaře zpomalil po odmítnutí v irském referendu,
avšak v prosinci byl obnoven na zasedání Evropské
rady.
Předseda Barroso u příležitosti vydání
souhrnné zprávy za rok 2008 prohlásil, že
„evropské orgány prokázaly po padesáti letech
existence svou schopnost rychle reagovat na celosvětové výzvy,
které nastaly v roce 2008. Rovněž Evropská
hospodářská a měnová unie, která
v letošním roce slaví desetileté výročí
svého vzniku, ukázala, že euro poskytuje ochranu před
celosvětovou finanční krizí.“
Souhrnná zpráva se týká činnosti všech
orgánů a institucí EU a podává celkový obraz
hlavních událostí a klíčových trendů,
které ovlivnily život EU v roce 2008.
Rok 2008 přinesl řadu velkých výzev, na něž
členské státy a orgány EU reagovaly společně.
Evropská unie se ujala vedoucí úlohy při
přípravě skutečné a kompletní reformy
mezinárodního finančního systému. Pro omezení
dopadu finanční krize na evropská hospodářství
byla přijata mimořádná opatření, která
koordinovala evropské reakce na tuto celosvětovou krizi. Evropský
plán hospodářské obnovy, který obsahuje
krátkodobá opatření ke stimulaci poptávky, byl
vypracován s cílem zachovat pracovní místa a
přispět k obnově důvěry. Zahrnuje mimo jiné
okamžitá, cílená a dočasná opatření na
rozpočtovou podporu ve výši 200 miliard EUR, což je 1,5 %
hrubého domácího produktu (HDP) Unie.
Orgány kromě toho přijaly v roce 2008 významné
závazky ohledně další významné otázky
minulého roku, vymezování evropské energetické
politiky, která by přihlížela ke změně klimatu. Na
prosincovém zasedání Evropské rady se podařilo
dospět k dohodě o ambiciózním balíčku
opatření v oblasti energetiky a klimatu, který Evropské
unii poskytne prostředky k tomu, aby do roku 2020 snížila
emise skleníkových plynů alespoň o 20 % a zvýšila
podíl obnovitelné energie na spotřebě energie na 20 %.
Další důležitou událostí roku 2008 byl proces
ratifikace Lisabonské smlouvy. Irsko uspořádalo na toto téma
jako jediný členský stát referendum, v němž
se dne 12. června 53,4 % voličů vyslovilo proti. Z této
situace se nicméně podařilo najít východisko: Unie
vyjasní právně závaznými prohlášeními
prvky smlouvy, které v Irsku vyvolávaly obavy, a během roku 2009,
ještě před koncem mandátu současné Komise, v Irsku
proběhne nové referendum.
V roce 2008 zabírala velký prostor na evropské
scéně vnější politika, od návrhu Unie pro
Středomoří přes vývoj „černomořské
synergie“ po partnerství se zeměmi východní Evropy.
Dále se pro Unii stalo prioritou vyřešení
otevřeného konfliktu v Gruzii a problém
zabezpečení dodávek energie. 
Jednotlivé oblasti činnosti jsou ve zhruba 250stránkové
zprávě rozděleny podle čtyř strategických
cílů, které Komise vymezila na začátku svého
mandátu: jsou jimi prosperita, solidarita, bezpečnost a role Unie
jakožto světového partnera. Kromě toho jsou tři
kapitoly věnovány činnosti orgánů a institucí,
rozpočtu a finančním činnostem a obecnému
politickému a ekonomickému rámci působení
Společenství. V této části jsou popsány mimo
jiné pokroky, jichž bylo v roce 2008 dosaženo v tak
zásadních oblastech, jako jsou úsilí o
zlepšování právní úpravy a snížení
administrativní zátěže podniků.
Souhrnná zpráva byla zveřejněna ve dvaceti dvou
úředních jazycích Unie a je přístupná na
internetovém serveru Europa: http://europa.eu/generalreport/fr/welcome.htm.
Brzy bude k dispozici i v místech prodeje publikací Evropské
unie.
