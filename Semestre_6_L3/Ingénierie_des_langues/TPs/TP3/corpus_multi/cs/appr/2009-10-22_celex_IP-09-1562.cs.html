IP/09/ 1562  V Bruselu dne 22. října 2009    Omezování byrokracie: Komise dodržela svůj slib a jde ještě dále  Na základě návrhu Komise z roku 2007 si Evropská unie stanovila ambiciózní cíl spočívající ve snížení administrativních nákladů vyplývajících z právních předpisů EU o 25 % do roku 2012. Dnes Komise zveřejňuje přehled o dosavadním pokroku a plány na snížení zátěže v jednotlivých odvětvích pro 13 prioritních oblastí. Opatření, která Komise navrhla a na nichž se pracuje, by umožnila podnikům ušetřit na administrativních nákladech vyplývajících ze 72 předpisů EU a opatřeních, která je provádějí v právu členských států, celkem 40,4 miliardy EUR ze 123,8 miliardy EUR. Opatření pro snížení administrativní zátěže zavedená nebo navržená Komisí, která byla již přijata, by mohla představovat úsporu ve výši 7,6 miliardy EUR. Opatření navržená Komisí, která musí Evropský parlament a Rada ještě přijmout, by znamenala úsporu dalších 30,7 miliardy EUR. Přípravné práce týkající se dalšího snížení zátěže by mohly vést k dalším opatřením pro úsporu přinejmenším ve výši 2,1 miliardy EUR. Nyní je věcí spoluzákonodárců zajistit, aby podniky skutečně pocítily rozdíl.  Předseda Evropské k omise José Manuel Barroso uvedl: „Komise rázně směřuje ke splnění svých cílů spočívajících v omezení byrokracie pro podniky. Podniky již nyní mohou ušetřit 7,6 miliardy EUR ročně. Tato částka dosáhne asi 40 miliard EUR, pokud členské státy a Evropský parlament plně podpoří naše návrhy. Zlepšování právní úpravy je nikdy nekončící práce. Nespočívá jen ve změně špatných pravidel, ale je třeba rovněž zajistit, aby dobrá pravidla fungovala lépe s použitím nových technologií a inovací. Pro úsilí příští Komise o podporu udržitelné hospodářské obnovy bude mít zásadní význam zefektivnění evropských a vnitrostátních předpisů, avšak nikoli na úkor ochrany veřejnosti.“  Místopředseda Komise Günter Verheugen, komisař pro podniky a průmysl, uvedl: „Tento dnes předložený balíček je výsledkem politického závazku a tvrdé práce za účelem odstranění zbytečné byrokracie. Komise učinila vše, co bylo v její moci, aby bylo do roku 2012 dosaženo uvedeného cíle 25 %. Vyzývám Evropský parlament a členské státy k tomu, aby přijaly všechny naše zbývající návrhy, a tím dosáhly jejich plné účinnosti pro evropské hospodářství co možná nejdříve. Náklady nejsou žádné, naopak by to pro naše podniky, zejména pro malé a střední podniky, znamenalo podporu ve výši asi 30,7 miliard EUR.“  Program EU pro snížení administrativní zátěže zajistí celkové snížení o 40,4 miliardy EUR (což představuje 33 % odhadované zátěže). Bude účinný v případě, že se Rada a Parlament dohodnou na všech návrzích Komise. Jedná se zejména o dva hlavní návrhy předložené na začátku tohoto roku – jeden z nich se týká oblasti DPH, jehož cílem je zjednodušení elektronické fakturace (18 miliard EUR), a druhý, který se týká práva obchodních společností, vyjímá mikrosubjekty z účetních závazků (7 miliard EUR). Bylo provedeno základní měření, které potvrdilo rozhodnutí Komise soustředit se na vybrané prioritní oblasti. Toto měření rovněž potvrdilo zranitelnost malých a středních podniků, pokud jde o administrativní zátěž. Na hodnocení proveditelnosti a určování dalších opatření pro snížení zátěže, která by mohla být součástí nových iniciativ pro snížení administrativní zátěže během funkčního období příští Komise, se zásadně podílely zúčastněné strany a skupina na vysoké úrovni, které předsedal E. Stoiber. Kromě toho si všechny členské státy nyní stanovily ambiciózní národní cíle, jak bylo dohodnuto v roce 2007. Komise bude prostřednictvím svého systému posouzení dopadů nadále zajišťovat, aby požadavky zavedené novými politikami byly udržovány na minimální úrovni. „Akční program pro snižování administrativní zátěže v Evropské unii“ je zásadním prvkem všeobecné agendy Komise pro zlepšování právní úpravy. Cílem této politiky je podpořit konkurenceschopnost, růst a zaměstnanost. Snižování regulatorních nákladů pro podniky je také v souladu s iniciativou na podporu malých a středních podniků („Small Business Act“) a její zásadou „mysli nejdříve v malém“ a je jednou z klíčových oblastí opatření v rámci Plánu evropské hospodářské obnovy.  Dnešní oznámení potvrzuje, že snížení administrativní zátěže je trvalý úkol, který bude mít skutečný praktický dopad na každé odvětví.   Obecné souvislosti: příklady viz   MEMO/09/474      Více informací:
