IP/09/519
V Bruselu dne 1. dubna 2009Přizpůsobení se
změnám klimatu: Evropská unie se musí připravit
na jejich dopadEvropská komise dnes představila
bílou knihu, která navrhuje činnosti nutné k tomu, aby se EU
lépe vyrovnala s měnícím se klimatem. Podle
nedávných zjištění budou dopady změn klimatu
rychlejší a větší, než oznámil
Mezivládní panel o změně klimatu ve své
zprávě z roku 2007. Evropa se těmto dopadům nevyhne, a
musí se proto připravit na to, jak se s nimi vyrovnat.  Dopad
změn klimatu bude v jednotlivých regionech různý. To
znamená, že většina opatření určených
k přizpůsobení se bude muset přijímat na
vnitrostátní nebo regionální úrovni. V rámci
představeném Komisí se stanoví dvoufázový
strategický přístup přizpůsobení se
důsledkům změn klimatu v EU, který integrovaně a
koordinovaně doplňuje opatření členských
států.
Evropský komisař pro životní prostředí Stavros
Dimas uvedl: „Změny klimatu jsou rok od roku
závažnější a více zneklidňující.
Musíme se usilovně snažit snížit emise. Změna
klimatu je však do určité míry neodvratitelná, a to i
navzdory snížení emisí, ke kterému jsme se
zavázali. Je proto nezbytné, abychom začali spolupracovat
s vládami, podniky a s obcemi a vypracovali komplexní strategii
přizpůsobení EU a zajistili, že se
přizpůsobení začlení do politik EU.“
Komisařka pro zemědělství Mariann Fischer Boelová
prohlásila: „Evropské zemědělství
pocítí změny klimatu v plné síle. Chci
zemědělcům jasně vysvětlit, před jakými
úkoly stojí, a chci zahájit diskusi o konkrétních
krocích, jež našim zemědělcům pomohou
přizpůsobit se změnám. Zejména si přeji, abychom
přijímali opatření, kterých nebudeme litovat a
která přinesou užitek ekonomice i životnímu
prostředí bez ohledu na to, jak se bude klima vyvíjet. To jsou
hlavní body dokumentu o zemědělství a změně
klimatu, který byl dnes přijat jako doplnění bílé
knihy.“
Komisařka pro zdraví Androula Vassiliou uvedla: „S
měnícím se klimatem je třeba věnovat
větší pozornost sledování zdraví lidí,
zvířat i rostlin. Kromě toho je velmi důležité,
aby se akční plány vlivu extrémních
povětrnostních podmínek na zdraví začlenily do
pohotovostních plánů příslušných
orgánů veřejného zdraví. Musíme také zajistit
posouzení dopadů změny klimatu na ohrožené
sociální skupiny. Při dosahování těchto
cílů je důležitá mezinárodní
spolupráce.“
Komisař pro námořní záležitosti a rybolov Joe
Borg k tomu řekl: „Změny klimatu se nejdříve dotknou
evropských pobřeží a námořních oblastí.
Musíme se připravit na řešení problémů jako
stoupající hladiny moří, zaplavování
pobřežních oblastí, dopad na pobřežní
turistiku, na přístavy, nákladní přepravu a také
na rybolov. Nemůžeme popřít, že pobřežní
ekosystémy mají pro naši ekonomiku velký význam.
V současnosti žije v pobřežních oblastech asi
50 % evropského obyvatelstva, a proto je zásadní a
nezbytně nutné, abychom se změnám klimatu
přizpůsobili.“  
Rámec činností
V následujících padesáti letech změna klimatu
zřejmě významně ovlivní důležitá
hospodářská odvětví jako zemědělství,
energetiku, dopravu, ekosystémy, turistický ruch a zdravotnictví.
Ovlivní také domácnosti a podniky a některé
další segmenty společnosti, zejména domácnosti se
staršími členy, postiženými nebo domácnosti
s nižšími příjmy.
Bílá kniha předkládá rámec, který
Evropské unii a jejím členským státům
umožní připravit se na dopady změn klimatu.  První
fáze strategie bude probíhat do roku 2012 a položí
základ na přípravu komplexní strategie
přizpůsobení EU od roku 2013. Zaměří se na
lepší pochopení změn klimatu, na možná
opatření a na to, jak přizpůsobení začlenit do
klíčových politik EU. Rozhodnutí o tom, jak se co
nejlépe přizpůsobit, musí vycházet ze solidních
vědeckých a ekonomických analýz, i když se zatím
jejich obsah i dostupnost v jednotlivých regionech velmi
liší.  Dokument upozorňuje na nutnost informačního
systému, v němž by se vyměňovaly informace o
rizicích spojených se změnou klimatu, o dopadech a
osvědčených postupech. 
Dopady změn klimatu se budou v jednotlivých regionech lišit
– ohrožené jsou zejména pobřežní,
horské a záplavové oblasti. Právě proto se
většina opatření bude provádět na
vnitrostátní nebo regionální úrovni. Rolí
Evropské unie bude tyto snahy integrovaně a koordinovaně
podporovat, především v přeshraničních
záležitostech a politikách, které jsou na evropské
úrovni vysoce integrované. Samozřejmě že změna
klimatu musí stát v samotném středu evropských politik.
Přizpůsobení se musí zaujmout výsadní
postavení i v zahraniční politice Evropské unie a EU
musí pomáhat zemím, jež budou změnami nejvíce
zasažené, a musí spolupracovat s partnerskými zeměmi na
mezinárodních otázkách.
Komise dnes také představí tři dokumenty k diskusi
k tématu voda, pobřeží, námořnictví,
zemědělství a zdravotnictví, které vycházejí
z rámce stanoveného bílou knihou.
 Přizpůsobení a zmírňování
dopadů – dvě strany jedné mince
Evropská unie musí urychleně začít snižovat
své emise skleníkových plynů. Ale
zmírňování změn klimatu pouhou redukcí emisí
skleníkových plynů zdaleka nestačí. Potřebujeme
komplexní řešení v krátkodobém horizontu. Dopady
změn klimatu budou mnohem větší, než se
původně předpokládalo, a projeví se bez ohledu na
implementaci opatření, která je mají zmírnit. 
Evropa musí tyto dopady řešit. Potřebuje
opatření, díky kterým by byly přírodní
systémy i lidé vůči dopadům změn klimatu
odolnější. V EU se sice politiky přizpůsobení
provádějí, ale často se implementují pouze
částečně a pouze v několika málo
členských státech. 
Budoucí akce
Komise zřídí skupinu pro dopady změny klimatu a
přizpůsobení. Jejími členy budou zástupci
členských států zapojení do vytváření
vnitrostátních a regionálních programů
přizpůsobení. Tato skupina povede konzultace se zástupci
občanské společnosti a s vědeckou komunitou. Skupinu budou
podporovat technické pracovní skupiny, jedna z nich se bude
zabývat zemědělstvím. Do roku 2011 Komise
zřídí informační systém na výměnu
informací o dopadech změny klimatu.
Další informace
Webové stránky o přizpůsobení se změnám
klimatu
http://www.ec.europa.eu/environment/climat/adaptation/index_en.htmWebové stránky Komise o zemědělství a
změnách klimatu
http://ec.europa.eu/agriculture/climate_change/index_en.htmZpráva EEA č. 4/2008: Dopady měnícího se
evropského klimatu - zpráva uvádějící
hodnocení na základě ukazatelů z roku 2008
http://www.eea.europa.eu/publications/eea_report_2008_4/
