IP/09/ 1361  V Bruselu/Stockholmu, dne 25. září 2009  Změna klimatu:  Zasedání v Bangkoku musí přinést znatelný pokrok na cestě k cílevědomé celosvětové úmluvě  Švédské předsednictví Evropské unie a Evropská komise dnes vyzvaly mezinárodní vyjednávače, aby v souvislosti s blížícími se diskusemi o klimatu, které začnou 28. září v Bangkoku, znatelně pokročili na cestě k ambiciózní světové úmluvě týkající se změn klimatu.  Zasedání v Bangkoku je předposledním přípravným zasedáním před konferencí OSN o klimatu, která se bude konat v prosinci v Kodani a která by měla vést k uzavření celosvětové úmluvy.  Komisař pro životní prostředí Stavros Dimas prohlásil:  „Evropská unie vypracovala obsáhlý program s cílem dosáhnout ambiciózní celosvětové úmluvy, která je nutná k zamezení nebezpečných změn klimatu.  Dnes je po dvouleté diskusi čas, aby všechny strany s plným nasazením položily základy pro rozhodnutí, která musejí být přijata v Kodani.  V Bangkoku je třeba dosáhnout rozhodujícího pokroku.  Evropská komise nedávno učinila návrhy týkající se financování, což je ústřední prvek jednání.  Očekávám nyní od našich partnerů, jak rozvinutých zemí, tak zemí rozvojových, že budou zdůrazňovat nutnost zrychlit tempo a prokázat více ambicí.“  Švédský ministr životního prostředí Andreas Carl gren dodal:  „Evropská unie vítá například nové výrazné zvýšení cíle snížení emisí ze strany japonské vlády.  Nedávná optimistická veřejná prohlášení učiněná velkými rozvíjejícími se ekonomikami ohledně omezení nárůstu jejich emisí musí přejít do konkrétních kroků a musí se stát rovněž předmětem jednání.  Poselství summitů OSN a G20 musí mít v Bangkoku vliv a musí se k nim přihlížet.  Jako političtí vůdci chceme dosáhnout dohody a vyjednávači se musejí soustředit na podstatu věci a na nejdůležitější prvky.“  Kodaňský proces   Jednání týkající se vypracování úmluvy OSN o klimatické změně pro období po roce 2012, kdy přestane platit Kjótský protokol, by se měla uzavřít během konference v Kodani, která se bude konat ve dnech 7. až 18. prosince 2009.  Poslední přípravná kola se uskuteční od 28. září do 9. října v Bangkoku a od 2. do 6. listopadu v Barceloně.  Pozice EU  Evropská unie vyzývá k ambiciózní a obsáhlé úmluvě s cílem zamezit tomu, aby globální oteplování dosáhlo nebezpečných hladin (více než 2°C nad úrovní předprůmyslového období), prognózovaných vědeckou obcí.  Vědecké údaje ukazují, že aby mohl být dodržen tento cíl, budou muset průmyslové země do roku 2020 snížit své emise skleníkových plynů o 25 až 40 % v porovnání s úrovní roku 1990 a rozvojové země budou muset omezit rychlý nárůst svých emisí tak, aby jejich úroveň v roce 2020 byla nižší o přibližně 15 až 30 % oproti stavu, kdy by nebyla přijata žádná opatření.  Evropská unie se zavázala, že do 2020 realizací balíčku opatření na podporu energetické účinnosti bezpodmínečně sníží svoje emise minimálně o 20 % oproti úrovni z roku 1990 (   IP/09/628   ).  Kromě toho se zavázala, že svůj redukční cíl posune na 30 % za podmínky, že ostatní průmyslové země přistoupí k srovnatelným snížením a že hospodářsky rozvinutější rozvojové země budou odpovídajícím způsobem přispívat k celosvětové úmluvě.   Dne 10. září Komise předložila globální návrh s cílem zvýšit mezinárodní financování, které je určené na podporu rozvojových zemí ve snižování jejich emisí a v boji proti změnám klimatu (   IP/09/1297   ).  Evropská rada tak bude mít základ pro přijetí stanoviska EU ve věci financování na konci října.  Zasedání v Bangkoku  Během tří kol oficiálního jednání, která se doposud konala, bylo dosaženo jen malého pokroku.  Výsledkem neformálního zasedání minulý víkend v německém Bonnu byl 250 stránkový textu pro jednáni, bez pevné struktury a plný ještě nedokončených prvků.  Bude třeba, aby byl tento text na zasedání v Bangkoku zásadně zjednodušen, a aby mohla být v Kodani podepsána celosvětová úmluva, bude třeba zrychlit tempo pokroku.   Je rovněž třeba zlepšit proces jednání tím, že se například bude jednat v malých souběžných skupinách spíše než na velkých plenárních zasedáních.  Je důležité, aby se všechny strany v první řadě sjednotily na základních prvcích, které by kodaňská úmluva měla obsahovat, a dále pokračovaly na tomto základě.   Pokud jde o EU, tyto základní prvky jsou:     závazná snížení emisí ve všech průmyslových zemích na základě srovnatelného úsilí;     vhodná opatření ze strany rozvojových zemí ke snížení jejich emisí;     rámec pro opatření týkající se přizpůsobování se klimatickým změnám;    opatření pro zmírnění odlesňování a degradace lesů a pro podporu udržitelné správy lesů v tropických oblastech;    aktualizovaná účetní pravidla, pokud jde o změny v množství emisí v důsledku využívání půdy, změn ve využívání půdy a lesního hospodářství;    rozšířený mezinárodní trh s uhlíkem s cílem získat pro rozvojové země finanční podporu a podporovat nákladově efektivní snížení emisí;   poskytnutí mezinárodní veřejné finanční podpory rozvojovým zemím s cílem doplnit finanční toky trhu s uhlíkem a národní investice;   obsáhlý program ve věci technologické spolupráce a financování, určený k posílení rozvoje globálního hospodářství založeného na nízkém podílu uhlíku.    Tiskové konference EU: Švédsko, Komise a Španělsko se setkají se zástupci médií v Bangkoku v těchto dnech:  – pondělí 28. září ve 12 hodin místního času  – pátek 9. října ve 14 hodin místního času  Tiskové konference bude možno sl edovat na adrese   www.unfccc.int
