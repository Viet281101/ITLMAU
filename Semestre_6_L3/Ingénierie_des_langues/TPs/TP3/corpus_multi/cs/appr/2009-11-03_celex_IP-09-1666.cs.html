IP/09/ 1666   V Bruselu dne 3. listopadu 2009   Antimonopolní opatření:  Komise vede konzultace o návrhu pokynů pro systém přímého inkasa v jednotné oblasti pro platby v eurech (SEPA)  Evropská komise vyzvala k předkládání připomínek k pracovnímu dokumentu Komise, jehož cílem je stranám účastnícím se systému přímého inkasa v jednotné oblasti pro platby v eurech poskytnout další pokyny s cílem zajistit, aby kolektivní dohody o financování používané v rámci tohoto systému byly v souladu s pravidly hospodářské soutěže uvedenými ve Smlouvě o ES. Systém přímého inkasa zahájený dne 2. listopadu 2009 Evropskou radou pro platby (EPC) umožňuje spotřebitelům a podnikům poprvé použít celoevropský systém pro přeshra niční přímé inkasní transakce. Pracovní dokument doplňuje údaje týkající se pravidel hospodářské soutěže, které již byly uvedeny v nařízení Evropského parlamentu a Rady (ES) č. 924/2009 o přeshraničních platbách ve Společenství (viz   IP/09/637   ) a ve společné tiskové zprávě a prohlášeních Komise a Evropské centrální banky ze září 2008 a března 2009 (viz   IP/08/1290   a   IP/09/468   ). Připomínky mohou být předloženy do 14. prosince 2009. Veřejná konzultace odráží závazek Komise spočívající v pokračování těsného dialogu se všemi příslušnými zúčastněnými stranami. Po těchto konzultacích může Komise případně rozhodnout o přijetí konečné podoby pokynů.  Komisařka pro hospodářskou soutěž Neelie Kroesová uvedla: „Dnes všem zúčastněným stranám nabízíme větší jasnost, aby tak byly zajištěny dobré předpoklady pro úspěšný vývoj SEPA inkasa. SEPA by měl pro evropské spotřebitele a podniky představovat opravdový přínos. Je ale důležité, aby byl v souladu s pravidly hospodářské soutěže a aby mohlo být dosaženo plných výhod bez nepříznivých účinků na klienty bank. Komise očekává, že od zúčastněných stran obdrží příspěvky, jež jí umožní provést podrobnější analýzu.“  Pracovní dokument Komise se zaměřuje na obecné zásady, co se týká dohod o vícestranném mezibankovním poplatku za transakci a co se týká transakcí, jež nemohou být řádně provedeny (např. z důvodu nedostatečných finančních prostředků na účtu plátce nebo z důvodu nesprávného čísla účtu, tak zvané transakce „R“), jakož i dohod o alternativní platbě. Podrobnější posouzení by měla být možná po obdržení příspěvků ze strany zúčastněných stran týkajících se:     možných kolektivních mechanismů financování s ohledem na specifickou situaci na vnitrostátním trhu,    pravděpodobného dopadu plánovaného obecného rámce Komise na stávající systémy a    zkušenosti s používáním systému přímého inkasa, pokud jde o cenu či kvalitu, ve srovnání s běžnými vnitrostátními systémy přímého inkasa.    Pracovní dokument Komise poukazuje zejména na to, že v tomto stádiu je předběžné stanovisko Komise stále takové, že společně stanovený vícestranný mezibankovní poplatek za transakci není v souladu s článkem 81.  Nicméně cíle, pokud jde o ef ektivnost kolektivních dohod o vícestranných poplatcích za transakce R, mohou být v zásadě různé, pokud jsou vypracovány vhodným způsobem. V případě, že by tato efektivnost byla patřičně opodstatněna, mohla by Komisi umožnit nalézt pro transakce R kolektivní systém, jež by byl v souladu s článkem 81. Souvislosti    SEPA   (jednotná oblast pro platby v eurech) je iniciativou evropského bankovnictví podporovanou Komisí a Evropskou centrální bankou, jejímž cílem je vytvořit integrovanou oblast pro platbu v eurech a zajistit, aby přeshraniční platby byly stejně snadno proveditelné a efektivní jako platby vnitrostátní. SEPA zahrnuje převody, platební karty a přímé inkaso. S novým systémem přímého inkasa budou moci bankovní zákazníci a jiní poskytovatelé platebních služeb poprvé provádět přeshraniční inkaso na bankovních účtech či z bankovních účtů jakékoli z 32 evropských zemí účastnících se SEPA (Evropská unie, Norsko, Švýcarsko, Island, Lichtenštejnsko a Monako), a platit tak pravidelné faktury, například za nájemné, hypotéku, energii, telefon a předplatné na časopisy. Systém přímého inkasa lze také použit v případě vnitrostátních inkas a časem veškerá přímá inkasa v eurech přejdou pravděpodobně na nový systém přímého inkasa.  Vzhledem k tomu, že SEPA zahrnuje dohody mezi (potenciálně) soutěžícími stranami, musí být kolektivní dohody o financování systému přímého inkasa v souladu s pravidly hospodářské soutěže uvedenými ve Smlouvě o ES.   Nařízení č. 924/2009   o přeshraničních platbách ve Společenství v tomto ohledu poskytlo přechodné období pro kolektivní mezibankovní mechanismus výběru poplatků za transakci do 31. října 2012 (viz   IP/09/637   ). Právní jistota a jasnost, které nařízení č. 924/2009 poskytlo v průběhu přechodného období, by měly usnadnit zahájení nového systému přímého inkasa a přechod bank na tento systém. Pokud jde o dlouhodobé dohody o financování, ze společného prohlášení Komise a Evropské centrální banky ze dne 24. března 2009 jasně vyplývá, že „ obecný vícestranný mezibankovní poplatek za transakci v případě přímých inkasních transakcí se nezdá být z hlediska efektivnosti u vnitrostátních ani u přeshraničních transakcí odůvodněný, a nezdá se být tudíž slučitelný s antimonopolními pravidly EU“ (viz   IP/09/468   ). Úplné znění pracovního dokumentu Komise naleznete na následujících stránkách:   http://ec.europa.eu/competition/sectors/financial_services/SEPA_working_document.pdf   Lhůta pro příspěvky je 14. prosinec 2009, konec pracovní doby. Další informace o SEPA:    http://ec.europa.eu/internal_market/payments/sepa/index_en.htm       http://ec.europa.eu/competition/sectors/financial_services/banking.html
