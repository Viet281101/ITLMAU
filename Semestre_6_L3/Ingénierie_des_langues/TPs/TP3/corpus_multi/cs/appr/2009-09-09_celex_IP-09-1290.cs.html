IP/09/1290  V Bruselu dne 9. září 2009  Pro záchranu více životů na evropských silnicích:  mobilní operátoři podporují zavedení systému eCall   eCall, evropský systém automatického tísňového volání z automobilu, dnes získal plnou podporu evropského odvětví mobilních telefonů. Zástupci jeho sdružení GSM Association vyjádřili svou podporu této technologii, která může zachránit životy, podpisem memoranda o porozumění EU pro zavedení systému eCall v celé Evropě. Jestliže dojde k závažné nehodě vozidla, systém eCall automaticky vytočí linku   112, jednotné evropské číslo tísňového volání   , a pošle údaje o místě nehody nejbližší záchranné službě – dokonce i když cestující nevědí, kde jsou, nebo to nejsou schopni sdělit. Plné zprovoznění systému eCall, jež si vyžádá úzkou spolupráci mezi veřejnými orgány, automobilovými společnostmi a operátory mobilních telefonů, by mohlo v EU každý rok zachránit až 2 500 životů a snížit závažnost zranění o 10 až 15 %. „Minulý měsíc vyzvala Evropská komise evropské vlády a odvětví telekomunikací a automobilového průmyslu, aby udělaly více pro zprovoznění systému eCall. Děkuji odvětví mobilních telefonů za tak rychlou odpověď. Tím, že podpořilo evropský systém tísňového volání z automobilu, prokázalo svou sociální odpovědnost a otevřenost vůči inovativnímu použití komunikačních technologií v běžném životě,” uvedla Viviane Redingová, komisařka EU pro telekomunikace. „Zavedení celoevropského systému eCall však vyžaduje spolupráci všech. Operátoři mobilních telefonů dnes ukázali, že systém eCall podporují, a připojili se tak k automobilovému průmyslu a většině zemí EU. Memorandum o porozumění o systému eCall dosud nepodepsalo šest členských států – Dánsko, Francie, Irsko, Lotyšsko, Malta a Spojené království. Ty by teď měly přestat brzdit a měly by zrychlit zavádění systému, který může zachránit životy. V opačném případě bude muset Komise příští rok předložit legislativní návrh.”  Výkonný ředitel GSM Association Europe Rob Conway podepsal na dnešním ceremoniálu, jehož hostitelkou byla komisařka Redingová, za odvětví mobilních komunikací memorandum o porozumění o systému eCall.  GSM Association funguje v 219 zemích a sdružuje téměř 800 světových mobilních operátorů a více než 200 společností, včetně výrobců telefonů a softwaru, poskytovatelů zařízení, internetových společností a organizací z odvětví médií a zábavy. Pro plné zprovoznění systému eCall musí evropská odvětví automobilového průmyslu a telekomunikací a vnitrostátní správní orgány všech zemí EU zajistit, aby byly záchranné služby, zejména telefonní centra, vybaveny tak, aby byly schopné vyřizovat volání v systému eCall. Přestože je technologie připravená a společné normy platné pro celou EU byly schváleny průmyslem i záchrannými službami, Dánsko, Francie, Irsko, Lotyšsko, Malta a Spojené království dosud nejsou připraveny se připojit, zejména z obav souvisejících s náklady. 15 zemí EU (Česká republika, Estonsko, Finsko, Itálie, Kypr, Litva, Německo, Nizozemsko, Portugalsko, Rakousko, Řecko, Slovensko, Slovinsko, Španělsko a Švédsko) a rovněž tři země EHP (Island, Norsko a Švýcarsko) odsouhlasily společná opatření s cílem zavést systém eCall. Dalších šest zemí EU (Belgie, Bulharsko, Lucembursko, Maďarsko, Polsko a Rumunsko) zavedení systému eCall podporuje a jsou ochotné dohodu podepsat. Evropský parlament zavedení systému eCall do automobilů v celé Evropě také silně podporuje. Souvislosti  V srpnu vyzvala Komise země EU a evropské odvětví automobilového pr ůmyslu a telekomunikací, aby udělaly více pro zprovoznění systému eCall v Evropě   (IP/09/1245    ).  Komise představila strategii pro urychlené zavedení systému eCall do všech nových vozidel (všech značek a zemí původu) v celé Evropě. Tato technologie by byla otevřená všem a využívala by   jednotné evropské číslo tísňového volání 112   , dostupné v současnosti v celé EU (   IP/08/1968    ).   Komise poskytla finanční prostředky na projekty systému eCall zajišťující fungování technologie napříč hranicemi (E-MERGE a   GST-Rescue   ) a práci na systému eCall dále podpořila spoluprací s průmyslem prostřednictvím iniciativy   eSafety   .  Systém eCall je jednou z priorit iniciativy   inteligentní automobil   a   akčního plánu pro inteligentní dopravní systémy   , které podporují využívání informačních a komunikačních technologií (IKT) k dosažení inteligentnější, bezpečnější a čistší silniční dopravy (   IP/06/191   ). V minulých dvou letech poskytla EU na výzkum v oblasti IKT pro dopravu okolo 160 milionů EUR.  Nehody na silnicích stojí ekonomiku EU ročně více než 160 miliard EUR. Vybavením všech 230 milionů vozidel v EU systémem eCall by bylo možné ročně ušetřit 26 miliard EUR. Systém eCall rovněž usnadní řízení přetížení silniční dopravy a instalaci služeb typu satelitní navigace do vozidel.  Memorandum o porozumění EU a seznam signatářů jsou k dispozici na následujících adresách:     http://ec.europa.eu/information_society/activities/esafety/doc/esafety_library/mou/invehicle_ecall_mou.pdf    http://ec.europa.eu/information_society/activities/esafety/doc/esafety_library/mou/list_of_signatures.pdf    Strategie Komise pro systém eCall EU a dohoda podepsaná 15 členskými státy a více než 80 organizacemi jsou k dispozici na adrese:    http://ec.europa.eu/information_society/activities/esafety/ecall/index_en.htm    Další informace o systému eCall jsou dostupné na adrese:    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    Dnešní tisková zpráva GSM Association Europe je k dispozici na adrese:    http://www.gsmworld.com/newsroom/index.htm
