IP/09/ 1524  V Bruselu dne 15. října 2009 Světový den potravin 2009: EU v čele celosvětového boje proti hladu Světový den potravin, tedy 16. říjen, se vyznačuje dosud největším úsilím EU o zlepšení přístupu k potravinám na celém světě. Díky svému závazku v hodnotě přes 2 miliardy EUR přijatému na schůzce G8 v Aquile a potravinovému nástroji EU ve výši 1 miliardy EUR se Evropská unie stává největším světovým přispěvatelem ke globálnímu zabezpečení potravin. „Světový den potravin musí každému z nás připomenout, že je třeba dělat, co je v našich silách, abychom zabránili hladovění více než miliardy lidí. V zájmu splnění tohoto náročného úkolu přináší potravinový nástroj EU ve výši 1 miliardy rychlé a hmatatelné výsledky tím, že drobným zemědělcům v rozvojových zemí poskytuje osivo a hnojivo, které potřebují k tomu, aby zvýšili svou zemědělskou produkci. Zkušeností z provádění potravinového nástroje využijeme k tomu, abychom zajistili, že nový závazek přijatý na vrcholné schůzce G8 v Aquile bude v boji proti světovému hladu stejně účinný,“ řekl Karel De Gucht, evropský komisař pro rozvoj a humanitární pomoc. Více než jedna miliarda lidí na světě je podvyživená, což odpovídá 15 % nebo jedné šestině lidstva. Toto číslo se v důsledku potravinové a finanční krize zvyšuje. Nedostatečné zabezpečení potravin je skutečnou hrozbou pro dosahování všech rozvojových cílů tisíciletí spočívajících v odstranění nejhlubší chudoby do roku 2015. EU učinila ze zajišťování potravin, zemědělství a rozvoje venkova těžiště své pomoci rozvojovým zemím a poskytuje rychlou a rozsáhlou podporu v boji proti šíření hladu ve světě. Její letošní závazek v rámci aquilské iniciativy týkající se globálního zabezpečení potravin je toho konkrétním výsledkem. Evropská unie v rámci této iniciativy přispěje částkou 2,7 miliardy EUR, čímž se stane největším přispívajícím partnerem. Již 85 % z 1 miliardy EUR potravinového nástroje bylo rozděleno, což ukazuje, že se EU i nadále angažuje ve prospěch zlepšování životních podmínek nejchudších lidí na celém světě a že plní své sliby.  Odhaduje se, že od svého zahájení v prosinci loňského roku miliardový potravinový nástroj prostřednictvím svých počátečních probíhajících projektů pomohl více než 33 milionům lidí – a výsledky se začínají projevovat. Například pro Zimbabwe bylo zajištěno 26 000 tun osiva a hnojiv, které byly rozděleny mezi 176 000 zranitelných zemědělců, což odpovídá 10 až 15 % drobných zemědělců v zemi. Toto společné úsilí EU a Organizace OSN pro výživu a zemědělství má potenciál zdvojnásobit tradiční produkci potravin.  Díky společnému programu se Světovým potravinovým programem byly v Bangladéši zpřístupněny možnosti rybolovu dalším 43 000 jednotlivců a 60 000 lidí nyní žije v oblastech chráněných před pronikáním slané vody. Příležitost úro sdělovací prostředky: Zástupci sdělovacích prostředků jsou vítáni na informační schůzce se zúčastněnými subjekty, kterou pořádá pan Koos Richelle, ředitel úřadu pro spolupráci EuropeAid. Téma: „Zkušenosti s potravinovým nástrojem: skutečné globální partnerství a včasná reakce“. Koná se dne 15. října od 13:00 do 14:00 v informačním místě pro vnější spolupráci (Info Point External Cooperation) v přízemí budovy na adrese Rue de la Loi 43, Brusel. Informace a registrace:    http://ec.europa.eu/europeaid/infopoint/conferences/2009/10-15_foodfacility_en.htm    Obecné souvislosti: V důsledku krize způsobené prudkým růstem cen potravin v rozvojových zemích byl v prosinci 2008 jakožto rychlá reakce EU pro rozvojové země schválen potravinový nástroj ve výši 1 miliardy EUR. Obecný plán provádění tohoto potravinového nástroje obsahuje seznam 50 cílových zemí, které budou dostávat – a v současné době již dostávají – pomoc, jež je poskytována po dobu tří let. Již V dubnu 2009 bylo přiděleno 707 milionů EUR. V duchu partnerství a v zájmu účinnosti Evropská komise rozšiřuje a podporuje existující rámec pro politický dialog, investice do výroby potravin a tzv. záchranné sítě odborných potravinových organizací. Podpora je tedy poskytována prostřednictvím mezinárodních organizací, regionálních organizací a vlád států, a dále také v podobě výzvy k překládání nabídek v hodnotě 200 milionů EUR (plánována na konec roku 2009) na činnosti nestátních aktérů, orgánů členských států a dalších subjektů způsobilých k provádění. Další informace o politikách a strategiích ES v oblasti zabezpečení potravin jsou k dispozici na adresách:    http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
