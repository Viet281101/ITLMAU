IP/09/1310 V Bruselu dne 14. září 2009  Iniciativa pro inovativní léčiva:  Evropa se dostává do čela v oblasti biofarmaceutických inovací   Iniciativa pro inovativní léčiva (IMI), jež je partnerstvím veřejného a soukromého sektoru, totiž partnerstvím mezi Evropskou komisí a evropským farmaceutickým odvětvím, které zastupuje organizace EFPIA, dnes uveřejnila své první významné sdělení o úspěchu této spolupráce. IMI informovala o tématech výzkumu v rámci své druhé výzvy k předkládání návrhů. Těmito tématy usiluje IMI o urychlení objevování a vývoje nových léčiv v oblasti léčby rakoviny, zánětlivých a infekčních onemocnění. Finanční prostředky dostupné v rámci druhé výzvy k předkládání návrhů budou činit 156,3 milionů EUR, přičemž Evropská komise poskytne 76,8 milionů EUR a očekává se, že členské společnosti EFPIA poskytnou 79,5 milionů EUR ve formě věcných plnění. IMI taktéž představila svého nově jmenovaného výkonného ředitele Michela Goldmana, který se oficiálně chopí funkce dne 16. září.  Komisař EU pro vědu a výzkum Janez Potočnik zdůraznil úspěchy a významné pokroky dosažené v rámci této iniciativy:  „IMI je naší odpovědí na potřebu zlepšit přitažlivost Evropy z hlediska farmaceutického výzkumu a vývoje, jakož i zabezpečit, aby se výsledky základního výzkumu mohly urychleně realizovat v nových inovativních způsobech léčby.  Velice brzy bychom se měli dočkat výsledků tohoto nového, úžasného mechanismu výzkumu, a tudíž i toho, že nová, inovativní léčiva by se měla k evropským pacientům dostat rychleji.“  V této souvislosti Arthur J. Higgins, generální ředitel společnosti Bayer HealthCare a předseda EFPIA, ocenil před médii spolupráci mezi představiteli odvětví a Komisí:  „IMI je jasnou indicií, že Evropa hodlá stát na čele biofarmaceutických inovací.  Urychlováním a optimalizací postupů výzkumu a vývoje se snažíme odstranit překážky v procesu vývoje léčiv.  Z tohoto důvodu jsme doposud investovali 246 milionů EUR – včetně 136 milionů EUR z odvětví – do úspěšných návrhů.  Největším úspěchem této iniciativy je to, že přivedla ke spolupráci normálně si konkurující farmaceutické společnosti s akademickými zainteresovanými stranami v jedinečném úsilí o urychlení objevů inovativních léčiv.“  Nově jmenovaný výkonný ředitel, profesor Michel Goldman, prohlásil:  „Jsem velice rád, že jsem se zapojil do IMI v takovémto skvělém okamžiku jejího vývoje.  Na základě mých předchozích zkušeností v oblasti partnerství mezi veřejným a soukromým sektorem bude mojí první prioritou to, aby se posilnily mosty mezi představiteli akademické obce a představiteli odvětví v zájmu pacientů.“   Jmenování Michela Goldmana za nového výkonného ředitele IMI je významným krokem k úplné nezávislosti IMI na Evropské komisi a EFPIA.   Nová stěžejní témata výzkumu schválila rada IMI po rozsáhlých ko nzultacích s různými zainteresovanými stranami,  včetně vědeckého výboru IMI, zástupců členských států, Evropské komise a farmaceutických společností, jež jsou členy EFPIA.  Všechny tyto strany se zavázaly ke spolupráci s veřejnými i soukromými organizacemi na efektivnějším řešení těchto otázek. Druhá výzva IMI k předkládání návrhů by měla být zahájena dne 30. října 2009. Souvislosti IMI, která byla zahájena v roce 2007, je partnerstvím mezi veřejným a soukromým sektorem zaměřeným na podporu efektivnějšího objevování a vývoje lepších léčiv pro pacienty, a to prostřednictvím odstraňování překážek ve výzkumu v rámci stávajícího procesu vývoje léčiv. Celkový rozpočet IMI na období 2008-2017 činí 2 miliardy EUR (1 miliarda od Evropského společenství a 1 miliarda od představitelů odvětví).  První výzva IMI k předkládání návrhů byla zahájena v dubnu 2008.  Bylo předloženo 134 návrhů, z nichž bylo vybráno 15, které získaly 246 milionů EUR.  Michel Goldman  Michel Goldman je profesorem immunologie na lékařské fakultě Svobodné univerzity v Bruselu (Université Libre de Bruxelles – ULB) v Belgii.  Jeho poznatky v oblasti poruch způsobených selháním imunity a v oblasti imunoterapií se objevily ve více než 380 článcích v odborných časopisech.  V roce 2000 obdržel cenu Josepha Maisina, hlavní ocenění v oblasti klinických věd, které uděluje Belgický fond pro vědecký výzkum.  Thomsonův instutut pro vědecké informace ho roku 2006 uznal za „ISI Highly Cited Scientist“ (často citovaného vědce ISI).  Seznam 9 témat druhé výzvy IMI k předkládání návrhů    Znázorňování biomarkerů pro vývoj protirakovinových léčiv.   Nové nástroje k validaci cíle ke zlepšení účinnosti léčiv (onkologie).    Molekulární biomarkery: urychlení vývoje léčby rakoviny a zdokonalení péče o pacienty.   Určení a vývoj zrychleného postupu pro bakteriální diagnózu proveditelného na místě léčby, a to s cílem usnadnit provádění klinických pokusů a klinické praxe.   Pochopení aberačních mechanismů adaptivní imunity.    Translační výzkum chronických chorob způsobených poruchou imunity: souvislosti mezi modely založené na zvířatech a lidmi.    Modelování vztahu léčivo/choroba: knihovna &amp; rámec.   Otevřený farmakologický prostor.   Elektronické zdravotní záznamy (EHR).    Další informace o IMI    http://imi.europa.eu     a  http://www.imi-europe.org    Viz též  IP/08/662 a   IP/09/802
