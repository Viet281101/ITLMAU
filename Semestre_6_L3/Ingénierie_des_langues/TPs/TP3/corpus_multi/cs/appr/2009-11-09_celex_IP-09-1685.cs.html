IP/09 /1685   V Bruselu dne 9. listopadu 2009  EU si připomíná pád Berlínské zdi, zopakuje „dominový efekt“ Dnes si předsedové Evropské komise a Evropského parlamentu, hlavy států a vlád i statisíce občanů společně připomenou 20. výročí pádu Berlínské zdi, jedinečné události moderní historie a jednoho z mezníků evropské integrace.  Předseda Evropské komise José Manuel Barroso, který se dnes večer zúčastní oficiální „oslavy svobody“ před Braniborskou bránou, k tomu řekl:  „Pád Berlínské zdi neznamenal pouze konec totality ve Střední a Východní Evropě, ale je také mocným symbolem znovusjednocení Německa a celé Evropy.  Devátý listopad roku 1989 byl momentem, kdy se všechno zdálo možné, okamžikem štěstí, touhy po svobodě a myšlenky pokojné revoluce.  Skutečně historický den, jenž mi v mnoha ohledech připomněl portugalskou revoluci z roku 1974, kterou jsem prožil jako osmnáctiletý student.“ Margot Wallströmová, místopředsedkyně Evropské komise odpovědná za vztahy mezi institucemi a komunikační strategii, k tomuto výročí uvedla: „Rok 1989 Evropu změnil a pád Berlínské zdi byl jedním z nejvýraznějších symbolických obrazů naší doby“.  Během celého roku pořádala Evropská komise pod heslem „Evropa sjednocená a  svobodná“ na úrovni členských států i EU řadu akcí, jejichž účelem bylo připomenout pád železné opony.  Očekává se, že se dnes večer v Berlíně sejdou statisíce lidí, aby se zúčastnily oslav pádu Berlínské zdi.  Jedním z nich bude i předseda Komise José Manuel Barroso, který přednese krátký projev.  Ústředním bodem „oslavy svobody“ bude umělecký projekt znázorňující dominový efekt událostí z roku 1989.  Tento projekt proběhne v režii Berlínské radnice za účasti Generálního ředitelství Evropské komise pro komunikaci a Zastoupení Evropské komise v Berlíně. Tisíc kostek obřího domina, rozestavených v délce 1,2 km na místě, kde dříve stávala Berlínská zeď, mezi bývalým hraničním přechodem Checkpoint Charlie a budovou Říšského sněmu, tu nechají tvůrci projektu postupně spadnout tak, jako kdysi spadla Berlínská zeď. Symbolické kostky domina byly pomalovány na různých místech celého světa, většinou dětmi ze škol, ale zapojily se i osobnosti veřejného života včetně předsedy Komise Barrosa a předsedy Evropského parlamentu Jerzyho Buzka, který se též zúčastní jejich svržení v Berlíně. Další informace:    www.europa1989-2009.eu       http://www.mauerfall09.de/en/home.html
