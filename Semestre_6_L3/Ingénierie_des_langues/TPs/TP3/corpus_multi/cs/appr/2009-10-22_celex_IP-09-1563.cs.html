IP/09/1563  V Bruselu dne 22. října 2009 Evropská komise zahajuje reflexi o jednotném digitálním trhu pro kreativní internetové obsahy  Evropská komise dnes zveřejnila diskusní dokument o vytváření jednotného evropského digitálního trhu pro kreativní obsahy jako knihy, hudba, filmy a videohry.  Podle studií Komise by skutečně jednotný trh (bez hranic) pro kreativní internetové obsahy umožnil zčtyřnásobit retailové příjmy odvětví kreativních obsahů, pokud zástupci odvětví a veřejné orgány přijmou jasná opatření vstřícná ke spotřebitelům (viz  IP/07/95  ).  Digitální dostupnost obsahů tedy pro Evropu přináší velké příležitosti, ale i řadu zásadních problémů.  Zaprvé naráží digitální šíření kulturních produktů a souvisejících služeb nadále na legislativní a územní překážky, jež mohou brzdit také kreativitu a inovace.  Mimo to může neoprávněné stahování prováděné ve velkém rozsahu ohrozit rozvoj hospodářsky životaschopného jednotného trhu pro internetové obsahy.  Je třeba daleko více povzbuzovat legální přeshraniční nabídky.  V této souvislosti diskusní dokument, který zkoncipovaly společně útvary komisařky Redingové a komisaře McCreevyho, nastiňuje stávající výzvy, před nimiž stojí tři skupiny zúčastněných stran – držitelé práv, spotřebitelé a obchodní uživatelé – a vyzývá všechny zájemce k účasti na široké diskusi o tom, jak na tyto výzvy na celoevropské úrovni reagovat.  Připomínky je možno zaslat do 5. ledna 2010.   „Autorská práva a internet jsou dvěma silnými motory kreativity a inovací ve prospěch všech Evropanů.  Měly by se zkombinovat v novém projektu konkurenceschopného a prosperujícího jednotného digitálního trhu.  Takový trh lze vybudovat pouze za aktivní spoluúčasti tvůrců obsahů  a s digitální generací jakožto zainteresovanými uživateli a inovativními spotřebiteli,“ prohlásila Viviane Redingová, komisařka EU pro informační společnost a média. A pokračovala: „Během příštích let bude jednou z mých nejdůležitějších priorit pracovat spolu s dalšími komisaři na jednoduchém a pro spotřebitele vstřícném právním rámci pro přeshraniční zpřístupnění digitálních obsahů v EU, a zároveň zajistit spolehlivou ochranu autorských práv a spravedlivé odměňování tvůrců.“  „Ochrana duševního a průmyslového vlastnictví – autorských práv, patentů, ochranných známek nebo vzorů – je základním kamenem ekonomiky založené na znalostech a ústředním faktorem pro zvýšení konkurenceschopnosti Evropy. Reforma v této oblasti musí vycházet v první řadě zejména ze solidních ekonomických základů, a nikoli pouze právních konceptů, a musí se soustředit na řešení, jež podporují inovace a konkrétní, reálné investice,“ prohlásil Charlie McCreevy, komisař EU pro vnitřní trh.  Evropská ko mise dnes prezentovala diskusní dokument o jednotném evropském digitálním trhu a zahájila veřejnou konzultaci , v jejímž se hledají čerstvé myšlenky pro oživení trhu pro internetové šíření kreativních obsahů.  Dokument zdůrazňuje význam ochrany autorského práva jako základu pro kreativitu v evropském kulturním dědictví.  Komise poukázala na to, že pro vytvoření opravdového jednotného trhu pro kreativní obsahy na internetu je třeba zvláštních pravidel vstřícných ke spotřebitelům a povzbuzujících hospodářskou soutěž.  V této souvislosti uvedla tři oblasti, kde je třeba přijmout legislativní opatření:   zajistit, aby se kreativita odměňovala, a aby se tudíž v digitálním prostředí mohlo dařit tvůrcům, držitelům práv i kulturní rozmanitosti Evropy;   dát spotřebitelům cenově transparentní a legální prostředky přístupu k široké škále obsahů pomocí digitálních sítí, a to kdekoli a kdykoli;    podporovat rovné rámcové podmínky pro nové obchodní modely a inovativní řešení pro šíření kreativních obsahů po celé EU.     V Evropě vytváří kulturní a kreativní odvětví (jež zahrnuje publikované obsahy jako knihy, noviny a časopisy, hudební díla a zvukové záznamy, filmy, video na vyžádání a videohry) roční obrat více než 650 miliard EUR, přispívá k HDP Evropské unie 2,6 % a zaměstnává více než 3 % pracovních sil EU. Povinností těch, kdo v Evropě rozhodují v politice, tudíž je chránit autorská práva, zejména ve vyvíjejícím se hospodářském a technologickém prostředí.  Komise chce v rámci probíhajících diskusí o prioritách pro evropskou digitální agendu a svého příspěvku k podobným debatám, jež momentálně probíhají na vnitrostátní úrovni, zaměřit debatu na praktická řešení k prosazování nových obchodních modelů, k podporování iniciativ odvětví a inovativních řešení, jakož i na možnou potřebu harmonizovat, aktualizovat nebo zrevidovat relevantní předpisy jednotného trhu EU. Obecné souvislosti:  Ve svém projevu ze dne 9. července nastínila komisařka Redingová vizi ambiciózní evropské digitální agendy (   SPEECH/09/336   ). Jako příspěvek k této agendě shrnuje diskusní dokument, který je dnes publikován, výsledky dvou veřejných konzultací ( viz    IP/06/1071    a    IP/08/5   ): „Content Online Platform“ (Platformy pro obsahy na internetu) Komise (závěrečná zpráva se nachází na adrese    http://ec.europa.eu/avpolicy/docs/other_actions/col_platform_report.pdf   ) a souvisejících iniciativ Komise (viz „Zprávu o příležitostech a překážkách internetového maloobchodu“ z kulatého stolu o internetovém obchodu ,   IP/08/1338   ,   http://ec.europa.eu/competition/sectors/media/online_commerce.html   a společné prohlášení účastníků kulatého stolu ze dne 19. října 2009 o obecných zásadách internetového šíření hudby,   IP/09/1548   ).  Diskusní dokument Komise „Kreativní obsahy na jednotném evropském digitálním trhu: výzvy do budoucna“ lze nalézt na internetové adrese:    http://ec.europa.eu/avpolicy/other_actions/content_online/index_en.htm
