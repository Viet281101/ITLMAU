IP/09/ 1385  V Bruselu dne 30. září 2009 Komise předkládá novou vizi pro vztahy EU s Latinskou Amerikou  Komise dnes představí obnovenou politiku navrženou s cílem posílit strategické partnerství EU-Latinská Amerika.  Ve svém sdělení „EU-Latinská Amerika:  globální hráči v partnerství“ Komise hodnotí současný stav biregionálního vztahu a uvádí cíle pro nadcházející roky.  S ohledem na příští summit EU-Latinská Amerika a Karibik, jenž se bude konat na jaře roku 2010 ve Španělsku, sdělení identifikuje problémy ovlivňující oba regiony, jako jsou například změny klimatu, hospodářská a finanční krize, energetická bezpečnost a migrace, a stanovuje nové směry a politická doporučení k jejich řešení.  Sdělení navíc navrhuje zřídit latinskoamerickou investiční facilitu (LAIF), jež by mohla mít pákový efekt při získávání zdrojů od finančních institucí na financování investičních projektů energetické infrastruktury, a to včetně projektů v oblasti systémů na zvyšování energetické účinnosti a obnovitelné energie, dopravy, životního prostředí a sociální soudržnosti.  Komisařka pro vnější vztahy a evropskou politiku sousedství Benita Ferrero-Waldnerová uvedla:  Toto sdělení je dalším viditelným a hmatatelným krokem směrem k posílení našich již pevně ukotvených a úspěšně se rozvíjejících vztahů.  Je důkazem významu Evropské unie i Latinské Ameriky coby důležitých hráčů na mezinárodní scéně, a to zvláště pak v době, kdy čelíme problémům, jako jsou hospodářská a finanční krize, změny klimatu a migrace.  Lepší spoluprací přímo přispějeme k míru a stabilitě v regionu a k jeho dalšímu rozvoji, protože dojde k prohloubení sociální soudržnosti, zlepšení demokratické správy věcí veřejných a prohloubení regionální integrace.  Nová investiční facilita umožní rozsáhlejší investice zvláště do infrastruktury, a tudíž vytvoří nová pracovní místa a prohloubí hospodářský vývoj v regionu.  S potěšením konstatuji, že dnes vysíláme jasný signál o našem závazku ke strategickému partnerství s tímto regionem a těším se na úspěšný summit EU-Latinská Amerika a Karibik ve Španělsku v příštím roce.  Obecné souvislosti:   V roce 1999 během schůzky v Riu de Janeiru uzavřely hlavy států a vlád zemí Evropské unie a Latinské Ameriky a Karibiku (LAK) strategické partnerství mezi oběma regiony.  Dnešní sdělení, jež vychází ze zkušeností získaných v minulých deseti letech, předkládá řadu konkrétních politických doporučení pro posílení našich vztahů s Latinskou Amerikou v rámci strategického partnerství EU-LAK.  Obsahuje čtyři hlavní politické směry v budoucnosti:     Zintenzivnění a zaměření biregionálního dialogu        Zintenzívnit politický dialog o prioritních oblastech týkajících se globálních problémů, jako jsou makroekonomické a finanční otázky, bezpečnost a lidská práva, zaměstnanost a sociální záležitosti, životní prostředí, změna klimatu, energetika, vyšší vzdělávání a technologie/inovace.     Rozvinout a posílit mechanismus EU-LAK pro koordinaci a spolupráci v boji proti drogám a otevřeně a konstruktivně pokračovat v probíhajícím strukturovaném a uceleném dialogu o migraci, a to v souladu s globálním přístupem EU k migraci.        Posílení regionální integrace a vzájemného propojení        Pokračovat v probíhajících jednáních (střední Amerika, andské země a Mercosur) a podporovat integrační snahy v regionu.      Použít přístup „zdola nahoru“ za účelem podpory regionální integrace, a to posílením vzájemného propojení.        Posílení bilaterálních vztahů a více brát v úvahu různorodost:          Plně využít stávající strategická partnerství (Brazílie a Mexiko), stávající dohody o přidružení (Chile a Mexiko) a dvoustranné dohody o spolupráci.      Posílit dvoustranné vztahy s jednotlivými zeměmi, aby byla doplněna podpora regionálních uskupení ze strany EU.          Uzpůsobení a úprava programů spolupráce        Navrhnout programy spolupráce s Latinskou Amerikou za účelem dosažení nízkých emisí uhlíku, udržitelného růstu, zaměstnanosti a lepšího rozložení příjmů a za účelem snížení následků hospodářské a finanční krize.      Využít probíhající přezkum programů spolupráce za účelem prozkoumání možností větší různorodosti nástrojů a přizpůsobit činnosti Komise v oblasti spolupráce různým potřebám, především:      pokračovat se směřováním finančních zdrojů v rámci nástroje pro rozvoj a spolupráci na nejchudší země a na nejvíce ohrožené skupiny;    zlepšit spolupráci zejména v oblasti sociální soudržnosti a regionální integrace, a to zaměřením programů na nově vznikající potřeby;    hledat možnosti hlubší spolupráce v oblastech souvisejících se znalostmi a inovacemi, jako je výzkum a vyšší vzdělávání, věda, technologie a obnovitelné energie;   podporovat v našich rozvojových programech a v programech spolupráce úvahy o změně klimatu (včetně boje proti odlesnění), a to jak o zmírňování jejích dopadů, tak o přizpůsobování se jim;   rozvinout nové formy spolupráce v rámci nástroje pro průmyslové země+ (ICI+) s rozvinutějšími zeměmi v regionu.       V rámci obnoveného programu EUROsociAL prozkoumat možnosti institucionálních partnerství (na základě získaných zkušeností z programů, jako je např. twinning) a třístranné spolupráce.      Zvýšit spolupráci v oblasti spravedlnosti, svobody a bezpečnosti.     Nový nástroj na podporu vzájemné propojenosti, regionální integrace a sociální soudržnosti:  Latinskoamerická investiční facilita (LAIF)     LAIF je nový finanční nástroj, který podpoří získávání zdrojů od finančních institucí na financování investičních projektů energetické infrastruktury, a to včetně v oblasti systémů na zvyšování energetické účinnosti a obnovitelné energie, dopravy, životního prostředí a sociální soudržnosti.  LAIF bude vycházet ze zkušeností nabytých při používání investiční facility sousedství (NIF)   1   pro sousední země.    Doporučení s ohledem na nadcházející summit EU-LAK v květnu 2010:     Zajistit, aby summit bral v úvahu dopady krize, a to zejména na zaměstnanost a sociální záležitosti, a aby dospěl k realizovatelným závěrů.      Spustit latinskoamerickou investiční facilitu (LAIF).      Zintenzívnit dialog a spolupráci mezi oběma regiony v oblasti nízkouhlíkových a zelených technologií a inovací a ujasnit konkrétní postup, včetně posílení institucionální kapacity pro spolupráci v oblasti vědy a technologií v regionu.      Zaregistrovat vytvoření nadace EU-LAK.      Podpořit spolupráci mezi Latinskou Amerikou a Karibikem v otázkách společného zájmu.    Pro více informací: Vztahy EU s Latinskou Amerikou:  -   http://ec.europa.eu/external_relations/la/index_en.htm    -   MEMO/09/426     1 :   Podle dostupných informací v roce 2008 granty NIF ve výši 71 mil. EUR podpořily projekty v hodnotě přibližně 2,7 mld. EUR.
