IP/09/371
V Bruselu dne 10. března 2009Zpráva Komise: problém drog ve
světě, deset let potéEvropská komise dnes zveřejnila
zprávu o celosvětovém vývoji trhů
s nelegálními drogami od roku 1998. Ze zprávy
vyplývá, že se v průběhu uplynulých deseti
let na celém světě zlepšily protidrogové
politiky, zejména na úrovni jednotlivých států,
tím, že se zvýšilo úsilí o pomoc drogově
závislým a přijala se přísnější
opatření proti obchodníkům s drogami. Jaké jsou
však konkrétní výsledky? 
Studie, z níž tato zpráva vychází, nenašla
žádné důkazy o tom, že by se celosvětový
drogový problém v období 1998 až 2007 zmírnil.
Obecně lze říci, že se situace mírně zlepšila
v některých bohatších zemích, zatímco
v ostatních zemích se zhoršila, v některých
případech dokonce prudce a výrazně. Mezi takové
země patří několik velkých rozvojových zemí a
zemí v procesu transformace. 
Zdá se tedy, že celosvětový drogový problém se
od roku 1998 v podstatě nezměnil, situace se spíše
zkomplikovala: ve většině západních zemí klesly
ceny drog od roku 1998 o 10 až 30 %, a to i přesto, že
obchodníci s např. kokainem nebo heroinem na některých
těchto trzích dostávali vyšší tresty.
Zároveň neexistují žádné důkazy
o ztížené dostupnosti drog. V mnoha západních
zemích se užívání konopí stalo
„běžnou“ součástí života mladých
lidí, vyzkoušelo ho až 50 % obyvatel narozených po roce
1980. Většina z nich ho však v dospělosti přestala
užívat. Studie rovněž zjistila, že konkrétní
protidrogové strategie mohou ovlivnit zeměpisné
rozložení produkce drog. Například v průběhu
minulého desetiletí se část produkce kokainu přesunula
z Peru a Bolívie do Kolumbie.
Zpráva byla zveřejněna v týdnu, kdy se ve Vídni
koná schůzka na vysoké úrovni, která je
součástí výročního zasedání Komise OSN
pro omamné látky. Ministři z celého světa na tomto
zasedání ukončí období vyhodnocování
provádění politické deklarace o celosvětovém
programu drog, která byla v roce 1998 přijata na 20.
mimořádném zasedání Valné hromady OSN
věnovaném drogám. (Cílem prohlášení bylo
významně omezit celosvětový problém
nelegálních drog do roku 2008 prostřednictvím
mezinárodní spolupráce a opatření na
snížení nabídky drog a poptávky po nich). Během
tohoto týdne by mělo být na základě uvedeného
hodnocení přijato nové politické prohlášení
na období 2009 až 2019. 
Místopředseda Komise Jacques Barrot, komisař
odpovědný za spravedlnost, svobodu a bezpečnost, prohlásil:
„Nestačí, abychom tento týden ve Vídni jen
kvantifikovali cíle. Musíme se snažit vyřešit
celosvětový problém drog na základě faktických
důkazů.“
Cílem studie je realisticky odhadnout celkový objem trhu
s nelegálními drogami vyjádřený ročním
výnosem. Ukázalo se, že je velice obtížné
dospět k celkovým odhadům, většinou proto, že
chybí spolehlivé údaje o produkci, spotřebě a obchodu s
drogami ve velké části světa. Studie přesto
předložila některé odhady, například pro trhy
s konopím, kokainem a heroinem v západní Evropě, USA a
Oceánii. Nejpřesnější odhad celkového
příjmu z konopí v těchto třech oblastech (za
rok 2005) činí téměř 70 miliard EUR, je tedy o polovinu
nižší než odhad UNODC ve výši 125 miliard EUR.
Významným zjištěním je skutečnost, že
opatření na snižování škodlivých
účinků drog, která jsou v některých zemích
stále kontroverzní, se rozvíjejí v rostoucím
počtu dalších zemí, které je považují za
účinný prostředek ke snížení výskytu
nemocí souvisejících s drogami, společenských
problémů a úmrtnosti.
Zpráva rovněž informuje o ekonomických základech
celosvětového trhu s nelegálními drogami,
uvádí odhady výrobních nákladů a přidané
hodnoty v celém obchodním řetězci, od výroby po prodej
uživatelům. Analýza rozdělení příjmů
osob, které jsou zapojeny do obchodu s drogami, ukázala
překvapivě jednoduchý obrázek, podle něhož
zřejmě vydělává značné sumy jen
relativně malá skupina. 
Významným přínosem studie je to, že ukázala
nedostatky mezinárodního systému sběru údajů a
informací o celosvětovém problému drog. Zatímco EU
investovala velké částky na další rozvoj
sledování drogové problematiky, které provádí
prostřednictvím Evropského monitorovacího centra pro drogy a
drogovou závislost (EMCDDA), je zavedení takových
informačních mechanismů na celosvětové úrovni
nereálné. 
Zpráva o studii bude předána účastníkům
zasedání Komise pro omamné látky a v úterý
10. března ve 14 hodin ji Lars-Erik Lundin (vedoucí Zastoupení EU
ve Vídni), Carl Edwards (vedoucí oddělení protidrogové
politiky generálního ředitelství pro spravedlnost, svobodu a
bezpečnost) představí na tiskové konferenci
v Zastoupení EU ve Vídni na Argentinierstrasse 26/roh
Taubstummengasse, Meeting Room Mezzanine, A-1040 Vídeň (Metro U1,
východ Taubstummengasse). Kontaktní osoba: Anne-Marie Huber +43
151618329 nebo +43 6991966579.
Zpráva je k dispozici na adrese:
http://ec.europa.eu/justice_home/doc_centre/drugs/doc_drugs_intro_en.htm
