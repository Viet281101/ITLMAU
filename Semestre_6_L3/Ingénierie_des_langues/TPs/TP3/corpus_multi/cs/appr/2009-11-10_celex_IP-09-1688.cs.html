IP/09/1688 V Bruselu dne 10. listopadu 2009 Prohlášení komisaře pro regionální politiku Pawła Sameckiho k výroční zprávě Evropského účetního dvora  Zpráva o účetní závěrce za rok 2008, kterou dnes předložil Evropský účetní dvůr, ukazuje, že jsme dosáhli pozitivních výsledků a že se ubíráme správným směrem, a to mě velmi těší.       Zde klikněte pro přístup k nahrávce prohlášení (pouze v angličtině)     Komise vyvíjí velké úsilí, aby pomohla vnitrostátním orgánům snížit míru chyb v projektech, které spolufinancuje Evropská unie.  Naše společná práce přináší výsledky, můžeme však udělat ještě více, a také uděláme.   Náš přístup je striktní, je však zároveň spravedlivý a vyvážený.  V loňském roce Evropská komise zahájila akční plán sestávající ze 37 bodů, jehož cílem je snížit míru chyb ve střednědobém horizontu. Tento plán, v jehož provádění jsme pokračovali v roce 2009, používá dvojí strategii:    pomáhat vnitrostátním orgánům lépe plnit jejich úkol spočívající v kontrole způsobilosti výdajů na projekty před tím , než předloží žádosti o platbu Evropské komisi a   přijmout přísnější opatření s rychlejším účinkem pro zastavení plateb nebo získání finančních prostředků zpět, pokud členské státy nesplní požadovaná kritéria.    Sdílíme odpovědnost za řízení strukturálních fondů a Fondu soudržnosti a za zajištění účinnosti finančních kontrol na místě v členských státech a zpětné získání veškerých finančních prostředků, o které se žádalo neoprávněně. Jinak řečeno je náš akční plán zaměřen na ochranu finančních prostředků daňových poplatníků v EU.  Letos jsme zatím získali zpět 629 milionů EUR, které byly vynaloženy na neoprávněně vyžádané platby. Odhadujeme, že do konce roku 2009 získáme zpět další půl miliardy EUR. To je další částka navíc k opravám ve výši 1,5 miliardy EUR z roku 2008.   Tyto zpětně získané prostředky, známé jako finanční opravy, ukazují, že Komise je pevně odhodlána vypořádat se se závažnými chybami.   Dnešní zpráva Evropského účetního dvora uvádí odhad, že 11 % finančních prostředků poskytnutých členským státům na projekty politiky soudržnosti nemělo být předmětem žádostí o platbu ani vyplaceno.   Taková míra chyb je příliš vysoká.  Nemyslete si však, že 11% míra chyb znamená, že nejsme schopni vyúčtovat 11 % rozpočtu EU na politiku soudržnosti nebo že tyto finanční prostředky zmizely neznámo kam.   Zásadně platí, že vyskytnou-li se chyby vedoucí k nesprávným platbám, Komise přijme opatření, aby takové finanční prostředky získala zpět, i když to může nějakou dobu trvat.   Všichni bychom samozřejmě uvítali, kdyby se míra chyb snížila co nejrychleji,  a já pevně věřím, že tomu tak bude, jakmile opatření, která provádíme, nabudou plné účinnosti.   Na chyby je však nutné nahlížet ve správných souvislostech.  Důležité je neztrácet ze zřetele celkovou situaci.  Částky investované v rámci evropské politiky soudržnosti mají na život obyvatelstva kladný vliv, který byl ještě spíše umocněn hospodářskou a finanční krizí.  Finanční prostředky putují tam, kde je jich nejvíce zapotřebí – do reálné ekonomiky.   Od roku 2000 pomohla politika soudržnosti EU vytvořit přibližně 600 000 pracovních míst;  proměňuje regionální a vnitrostátní hospodářství prostřednictvím investic do modernizace infrastruktury, zkvalitňování životního prostředí, malých podniků a rozvoje kvalifikací.   Od roku 2000 se prostředky politiky soudržnosti podílely na spolufinancování výstavby nebo rekonstrukce více než 100 000 km silnic a dálnic, výstavby 4 000 km železnic a modernizace 130 přístavů a více než 30 letišť.  Tyto investice přispívají k tomu, že Evropa je konkurenceschopnější na globálním trhu, a k zajištění dlouhodobě udržitelného růstu.  Používaná pravidla financování jsou rozumná a přiměřená.  Nastolují rovnováhu mezi usilováním o co nejkvalitnější kontrolu a zajištěním možnosti účelně vynaložit finanční prostředky v souvislosti s výsledky, které přinášejí.  Je pravdou, že některé problémy, kterým čelíme, jsou důsledkem nesprávně pochopených nebo použitých pravidel.  Proto se i nadále zaměřujeme na zjednodušení předpisů a omezování administrativní činnosti.  Odhadujeme, že tato zjednodušení umožnila od roku 2007 snížit administrativní zátěž pro příjemce o více než 20 %.  Nedávno jsme například pozměnili pravidla tak, aby bylo možné používat paušální platby a částky, a na tom se nezastavíme.   Nakonec bych se rád zmínil o jednom rozšířeném nesprávně chápaném významu:  chyba není totéž, co podvod .  Mluví-li auditoři Účetního dvora a Komise o chybách, mají na mysli nesplnění podmínek pro získání finančních prostředků EU.   Podvod je mnohem víc než nesplnění;  je to úmyslné nebo trestné oklamání.  Podle Evropského úřadu pro boj proti podvodům (OLAF) se podezření z podvodu týkalo méně než 0,2 % všech plateb prostřednictvím politiky soudržnosti, k nimž Komise přistoupila v letech 2000–2008.  Jinak řečeno,  99,8 % finančních příspěvků z rozpočtu EU na politiku soudržnosti nebylo předmětem podvodu.  Finanční prostředky EU jsou Vaše finanční prostředky a můžete se spolehnout na Evropskou komisi, že udělá vše, co je v jejích silách, aby každé euro bylo zabezpečeno a řádně použito.
