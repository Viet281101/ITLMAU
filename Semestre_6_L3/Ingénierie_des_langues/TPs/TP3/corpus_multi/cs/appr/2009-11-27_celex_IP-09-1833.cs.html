IP/09/ 1833   V Bruselu dne 2 7. listopadu 2009  Iniciativa pro inovativní léčiva: Komise a farmaceutický průmysl zahájily druhou výzvu k předkládání výzkumných návrhů v oblasti vývoje efektivnějších léčiv Iniciativa pro inovativní léčiva (IIL) dnes oficiálně zahájila svou druhou výzvu k předkládání návrhů. Partnerství veřejného a soukromého sektoru mezi Evropskou komisí a Evropskou federací farmaceutického průmyslu a asociací (EFPIA) vyzývá výzkumná konsorcia k předkládání návrhů týkajících se devíti vědeckých témat. Cílem výzvy je urychlit objevování a vývoj nových léčiv proti rakovině, zánětlivým a infekčním onemocněním. IIL bude rovněž financovat projekty pro zlepšení výměny údajů mezi průmyslem a vědeckou obcí, což je významný aspekt řízení znalostí. Komise pro tuto druhou výzvu poskytne příspěvek ve výši 76,8 milionu eur; očekává se, že společnosti, jež jsou členy EFPIA, poskytnou věcné plnění přinejmenším ve stejné hodnotě.  Dr. Michel Goldman, výkonný ředitel IIL, uvedl: „Tato druhá výzva k předkládání návrhů napomůže budování potenciálu IIL pro podporu inovací, které potřebujeme, a odstranění současných překážek ve vývoji léčiv.“  Komisař EU pro vědu a výzkum Janez Potočnik dodal:  „V roce 2004 jsme představili způsob, jak z Evropy vytvořit nejvhodnější místo pro biomedicínský výzkum a odstranit překážky ve vývoji léčiv: právě to je účelem IIL. Nachází se uprostřed ‚znalostního trojúhelníku‘ – buduje kvalitnější spolupráci mezi veřejným a soukromým sektorem a pomáhá nám řešit největší problémy, a to ekonomicky konkurenceschopným a udržitelným způsobem. Dokazuje také, že toto nové partnerství Komise a průmyslu přináší výsledky.“  Arthur J. Higgins, generální ředitel společnosti Bayer HealthCare a předseda EFPIA, uvedl:  „IIL je jasnou indicií, že Evropa hodlá stát v čele biofarmaceutických inovací. V této iniciativě se farmaceutické společnosti, které jsou jinak vzájemnými konkurenty, s úspěchem spojily se subjekty z akademické sféry, a vyvíjejí bezprecedentní úsilí pro urychlení vědeckých objevů.“ Dne 16. listopadu 2009 IIL oficiálně získala autonomii. Stala se finančně a provozně nezávislou na svých dvou zakládajících členech – Evropské komisi a EFPIA. Nový tým pod vedením nového výkonného ředitele Michela Goldmana bude odpovědný za provoz výkonné kanceláře IIL v Bruselu a za udělování grantů v rámci druhé výzvy IIL k předkládání návrhů.  Tři z devíti témat výzvy souvisí se zlepšováním řízení znalostí, jež je klíčovým předpokladem pro budoucí pokrok ve vývoji účinných léčiv. Konkrétně je jejich cílem zlepšit standardy údajů pro průmysl, akademickou sféru a regulační orgány, což umožní lépe hodnotit účinnost a bezpečnost nových léčiv. Dalším cílem je umožnit jednodušší sdílení informací, čímž se zrychlí vývoj léčiv.  Zbývajících šest témat je zaměřeno na zv ýšení účinnosti léčiv proti rakovině, zánětlivým a infekčním onemocněním. Jedno téma se například zaměřuje na zkoumání složení rakovinových nádorů a jejich reakce na léčbu. Cílem dalšího je urychlit vývoj lepší, levnější a rychlejší diagnostiky infekčních onemocnění.   Témata výzvy, jež byla zveřejněna v září, aby mohla výzkumná konsorcia lépe připravit své žádosti, vyvolávají silný zájem. Více než 420 zástupců akademických týmů, malých a středních podniků a dalších organizací se 17. listopadu 2009 dostavilo na otevřený informační den IIL konaný na bruselském výstavišti, kde přímo od zdroje získali informace o výzvě. Další postup Lhůta pro přijímání žádostí v rámci nové výzvy k předkládání návrhů je 8. února 2010 a výsledky budou vyhlášeny v létě 2010. Souvislosti  Iniciativa pro inovativní léčiva, založená v roce 2007, je partnerstvím veřejného a soukromého sektoru – Evropské komise a evropského farmaceutického průmyslu, který zastupuje EFPIA. Cílem IIL je dostat Evropu do čela biofarmaceutické inovace a podporovat efektivnější objevování a vývoj kvalitnějších léčiv pro pacienty. Celkový rozpočet IIL na období 2008–2017 činí 2 miliardy eur (1 miliarda od Evropského společenství a 1 miliarda od představitelů odvětví).  První výzva IIL k předkládání návrhů byla zahájena v dubnu 2008. Bylo předloženo 134 návrhů, z nichž bylo vybráno 15, které získaly 246 milionů eur.  Další informace o IIL a o druhé výzvě:    www.imi.europa.eu     Viz také   IP/09/1310   ,    IP/09/802   a  IP/08/662 Seznam témat druhé výzvy IIL k předkládání návrhů:  1. Znázorňování biomarkerů pro vývoj protirakovinových léčiv.  2. Nové nástroje k validaci cíle ke zlepšení účinnosti léčiv.  3. Molekulární biomarkery:  urychlení vývoje léčby rakoviny a zdokonalení péče o pacienty.  4. Určení a vývoj zrychleného postupu pro bakteriální diagnózu, který lze provádět na místě léčby, s cílem usnadnit provádění klinických pokusů a klinické praxe.  5. Zkoumání aberačních mechanismů adaptivní imunity.  6. Translační výzkum chronických chorob způsobených poruchou imunity: souvislosti mezi modely založenými na zvířatech a lidmi. 7. Modelování vztahu léčivo/choroba: knihovna &amp; rámec.  8. Otevřený farmakologický prostor.  9. Elektronické zdravotní záznamy (EHR).
