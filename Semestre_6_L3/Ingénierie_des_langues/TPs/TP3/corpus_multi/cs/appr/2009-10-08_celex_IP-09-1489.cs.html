IP/09/1489 V Bruselu dne 8. října 2009  Dvacet osm evropských podniků nyní připojuje svůj podpis, aby učinilo odvětví nových technologií přitažlivějším pro ženy  Evropská komise dnes uvítala rostoucí odhodlanost evropských podniků v odvětví nových technologií k přilákání většího počtu žen do sektoru informačních a komunikačních technologií (IKT).  Pouze šest měsíců poté, co Evropská komise vydala kodex osvědčených postupů pro ženy v IKT (   IP/09/344   ), se počet signatářů, kteří chtějí podpořit mladé ženy ve studiu a při výběru kariéry v oboru telekomunikací, technologií a internetu, více než zpětinásobil a vzrostl z původních pěti na dvacet osm.  Komise dnes rovněž vydala evropský portál pro ženy v IKT, nový internetový nástroj, který sdružuje všechny informace o činnostech a pracovních místech v EU, jež mají spojitost s ženami a IKT.  „Jsem potěšena rostoucím odhodláním odvětví IKT, zejména dvaceti osmi signatářů kodexu osvědčených postupů.  Čím dál více podniků činných v IKT si uvědomuje, že mohou těžit z hospodářského růstu a inovace a být jeho aktéry pouze v případě, že vyřeší nedostatek 300 000 kvalifikovaných osob, který se rýsuje v horizontu roku 2010, “ prohlásila Viviane Redingová, členka Komise pro informační společnost a média.  „I když 45 % evropských doktorátů obhájí ženy, je pouze čtvrtina z nich v technických oborech, zpracovatelském průmyslu a stavebnictví. 116 největších telekomunikačních podniků v Evropě zaměstnává ve svých správních radách pouze 7 % žen. Je třeba pokračovat v úsilí tento podíl do roku 2015 zdvojnásobit a maximálně využít potenciál žen v tomto odvětví. Vyzývám proto všechny podniky činné v IKT, aby kodex urychleně podepsaly a používaly“.  Kodex osvědčených postupů pro ženy v IKT byl vydán v březnu 2009 s cílem podpořit mladé ženy ve studiu a při výběru kariéry v IKT. Zaměřuje se na vzdělávání a zaměstnání prostřednictvím dnů věnovaných mladým ženám, twinningových programů, klouzavé pracovní doby a jiných inovativních činností, které zlepšují povědomí o problematice a umožňují do odvětví IKT přilákat více žen. Od vydání kodexu v březnu 2009 ho podepsalo dvacet osm organizací, mezi nimi velké společnosti, stejně jako malé a střední podniky (MSP), konzultantské agentury, vědecké instituce, nevládní organizace a regulační orgány v oblasti telekomunikací.  I když studentek v oboru přírodních věd, technologií a IKT přibývá, jsou muži i nadále v jasné převaze. V roce 2006 bylo mezi držiteli titulu PhD v přírodních vědách, matematice a informatice 41 % žen. Ve stejném roce představovaly ženy 25 % všech doktorandů v technických odvětvích, zpracovatelských oborech a stavebnictví. Avšak v oblasti výpočetních technologií byly více než tři čtvrtiny všech absolventů roku 2006 muži.   Ženy jsou sice v zacházení s počítači a internetem čím dále zkušenější, rozdíly však nadále přetrvávají. Podíl absolventek vědeckých a technologických oborů se pohybuje mezi 44 % v Estonsku a 20 % v Nizozemsku. Počítač používá denně 81 % šestnácti- až dvacetičtyřletých Nizozemek, ale pouze 38 % mladých Bulharek, přičemž procento mužů činí v Nizozemsku 89 a v Bulharsku 38. Celkově v EU používá denně internet 38 % mužů, ale pouze 28 % žen. Avšak v Irsku, Řecku, Francii, Portugalsku a Finsku, jakož i ve dvanácti zemích, které do EU vstoupily od roku 2004, činí rozdíl mezi pohlavími méně než 7 procentních bodů.   Podpisem kodexu osvědčených postupů se dotyčné podniky a organizace zavazují, že přispějí ke zvýšení podílu žen na vysokých školách v oborech přírodních věd, technologií a v technických oborech a že v odvětví evropských telekomunikací a internetu budou talentované ženy ve větší míře zaměstnávat a také se je snažit udržet. Poradenské programy, dny otevřených dveří a počítačové semináře patří mezi způsoby, jak se podniky snaží do odvětví přilákat (mladé) ženy.  V Bruselu byl dnes představen nový nástroj, a to evropský portál pro ženy v IKT (   www.ictwomendirectory.eu   ), který pokrývá tři oblasti: technologie, budování komunity žen v IKT a podnikání. Portál je centrálním místem soustřeďujícím nabídky pracovních míst, právní předpisy a statistiky k problematice žen v IKT. Dává přehled o vývoji v celé Evropě a otevírá možnosti spolupráce a propojení mezi různými aktéry. K účasti na portálu bylo vyzváno 1 000 zainteresovaných stran. Souvislosti  Kodex osvědčených postupů pro ženy v IKT by měl přispět k tomu, aby odvětví nových technologií učinil zajímavějším pro žačky a vysokoškolské studentky, ale rovněž aby ženy již činné v daném odvětví měly lepší podmínky a méně odcházely. Jména dvaceti osmi signatářů byla zveřejněna u příležitosti semináře s názvem „   More women, better jobs and boosting growth   “ („Více žen, lepší pracovní místa a vyšší růst“), který se konal dne 8. října v Bruselu.  Zatím kodex podepsaly tyto podniky a organizace:    Alcatel-Lucent   (Francie),   APSCO   (Spojené království),   CISCO   ,   European Center for Women and Technology   ,   e-SKILLS   (Spojené království),   Equalitec   (Spojené království),   Google   ,   HP   ,   IMEC   (Belgie),   Infineon   ,   IT Synergy   (Spojené království),   Lebanese Telecommunication Authority   (Libanon),   Microsoft   ,   Motorola   ,   Orange France-Telecom   (Francie),   Panasonic   ,   Papirbredden Innovasjon   (Norsko),   Portia   (Spojené království),   Promis@Service   (Lucembursko),   P31 Consulting   (Spojené království),   Research Council of Norway   ,   SAP   ,   Sharpe Thinking (Spojené království),   Simula   (Norsko),   Sony Europe   ,   Steinbeis-Europa-Zentrum   (Německo),   University of Liverpool (Spojené království) a   Women in Technology   (Spojené království). Signatáři kodexu osvědčených postupů pro ženy v IKT:    http://ec.europa.eu/information_society/activities/itgirls/signatories/index_en.htm     Internetová stránka Evropské komise týkající se žen v IKT:     www.ec.europa.eu/itgirls     Portál pro ženy v IKT:     http://www.ictwomendirectory.eu     Video o ženách v IKT:  „ICT is wicked“:     http://www.youtube.com/watch?v=Mmhe36xwS-Y
