IP/09/1257 V Bruselu dne 28. srpna 2009 Evropská digitální knihovna zdvojnásobila své sbírky, otázka společného postupu ohledně internetových autorských práv v EU je však stále nevyřešena  V evropské mnohajazyčné digitální knihovně Europeana (   www.europeana.eu   ) mohou nyní uživatelé internetu nalézt 4 600 000 digitalizovaných knih, map, fotografií, filmových šotů a novin.  Sbírky knihovny Europeana se od zahájení projektu v listopadu 2008 (   IP/08/1747   ) více než zdvojnásobily.  Evropská komise dnes v politickém dokumentu uvedla, že jejím cílem je zvýšit do roku 2010 počet digitalizovaných děl na 10 milionů.  Komise rovněž zahájila veřejnou diskuzi o budoucích úkolech v oblasti digitalizace knih v Evropě, kterými jsou  možnosti spolupráce veřejného a soukromého sektoru a potřeba provést reformu rámce autorských práv, který v Evropě není příliš jednotný.  „Digitalizace knih je sice herkulovským úkolem, zpřístupňuje však umělecká díla milionům občanů v Evropě i mimo ni.  Proto vítám počáteční úsilí členských států a jejich kulturních institucí, které vynakládají při vytváření sbírek evropské digitální knihovny,“ uvedla Viviane Redingová, evropská komisařka pro informační společnost a média.  „Je však znepokojující, že v knihovně Europeana je k dispozici pouze 5 % všech digitalizovaných knih v EU.  Rovněž bych chtěla poukázat na to, že téměř polovina digitalizovaných děl v knihovně Europeana pochází z jediné země, zatímco všechny ostatní členské státy stále výrazně zaostávají.  Z mého pohledu je především patrné, že členské státy se musí zbavit pocitu závisti vůči pokroku dosaženému na jiných kontinentech a musí konečně samy učinit nezbytné kroky.  Rovněž se ukazuje, že samotná knihovna Europeana nebude postačovat k začlenění Evropy do digitální mapy světa.  Musíme lépe spolupracovat a přizpůsobit rámec autorských práv v Evropě digitálnímu věku.“  Uživatelé mohou v současnosti nalézt v portálu Europeana 4 600 000 digitalizovaných děl, zatímco před devíti měsíci to byly pouze 2 miliony.  K nově zařazeným položkám patří  sbírka 70 prvotisků (knih vytištěných za použití nejstarších tiskařských technik) z katalánské knihovny, spis „Os Lusíadas“ (portugalská národní báseň) od Luíse de Camoẽs ve vydání z roku 1572 a filmový materiál zachycující ulici Fridrichstraße v Berlíně z roku 1913, který poskytlo Sdružení evropských filmových klubů (Association des Cinémathèques Européennes).  Výrazný pokrok, kterého bylo v projektu Europeana dosaženo, však rovněž staví do popředí úkoly a problémy spojené s procesem digitalizace.  V současnosti obsahuje Europeana především digitalizované knihy, které jsou ve veřejném vlastnictví, a nejsou tudíž již chráněny zákonem o autorských právech (jež platí 70 let po smrti autora).  Do knihovny Europeana nejsou v tomto okamžiku z právních důvodů zahrnuta již nevydávaná díla (zhruba 90 % knih v evropských národních knihovnách) ani „osiřelá“ díla (jejichž podíl ve sbírkách děl chráněných autorskými právy se odhaduje na 10 až 20 %), která jsou sice stále chráněna autorskými právy, ale u  nichž nelze určit autora.  V případě knihovny Europeana je rovněž zřejmé, že k udělování licencí dílům chráněným autorskými právy v Evropě dochází ve značně nejednotném právním rámci. Počátkem tohoto roku musel francouzský sběratelský subjekt z portálu Europeana stáhnout fotografie, jelikož měl právo šířit materiál pouze na francouzském území.  Za účelem projednání těchto otázek dnes Komise zahájila veřejnou konzultaci o budoucnosti knihovny Europeana a digitalizaci knih, která potrvá až do 15. listopadu 2009 . Komise si mimo jiné klady tyto otázky: Jak zajistit zpřístupnění digitalizovaných děl spotřebitelům v rámci EU? Měla by v souvislosti s díly chráněnými autorskými právy existovat lepší spolupráce s vydavateli? Bylo by dobré vytvořit evropské rejstříky pro osiřelá a již nevydávaná díla? Jak by měla být Europeana financována v dlouhodobém výhledu? Souvislosti  Europeana byla zřízena Evropskou komisí v listopadu 2008 (   IP/08/1747   ).  V období 2009–2011 pokryje program EU   eContent     plus   přibližně 80 % rozpočtu knihovny Europeana (2,5 milionu EUR ročně). Zbývající částku poskytnou členské státy a kulturní instituce.  Až do roku 2013 může Evropská komise i nadále podporovat knihovnu Europeana finanční částkou ve výši 9 milionů EUR v rámci svého programu pro konkurenceschopnost a inovaci (   Competitiveness and Innovation Programme   ).  Kancelář knihovny Europeana sídlí v Národní knihovně Nizozemska v Haagu a jejím provozovatelem je Nadace evropské digitální knihovny.   Při zahájení projektu v listopadu 2008 byl nápor na internetovou stránku knihovny Europeana natolik silný, že se na stránku nebylo možné připojit (   MEMO/08/733   ). Dnes stránka funguje bez problémů. Tiskový materiál o knihovně Europeana je k dispozici na:   http://ec.europa.eu/information_society/newsroom/cf/itemlongdetail.cfm?item_id=5181    Europeana - evropská digitální knihovna    http://www.europeana.eu/   Iniciativa Evropské unie v oblasti digitálních knihoven:    http://ec.europa.eu/information_society/activities/digital_libraries/index_en.htm    Annex Overview of the contribution of EU Member States to Europeana in % of the total number of objects (4.6 million) – situation end July 2009 –         EU countries     France   47%     Germany   15.4%     Netherlands   8%     United Kingdom   7.9%     Sweden   5.2%     Finland   4%     Greece   1.6%     Italy   1.2%     Belgium   1.1%     Slovenia   0.7%     Spain   0.6%     Estonia   0.4%     Luxembourg   0.4%     Poland   0.3%     Romania   0.3%     Austria   0.2%     Portugal   0.2%     Hungary   0.1%     Latvia   &lt;0.1%     Cyprus   &lt;0.1%     Bulgaria   &lt;0.1%     Czech Republic   &lt;0.1%     Denmark   &lt;0.1%     Ireland   &lt;0.1%     Lithuania   &lt;0.1%     Malta   &lt;0.1%     Slovakia   &lt;0.1%     Non EU countries     Norway   4.3%     Switzerland   0.4%
