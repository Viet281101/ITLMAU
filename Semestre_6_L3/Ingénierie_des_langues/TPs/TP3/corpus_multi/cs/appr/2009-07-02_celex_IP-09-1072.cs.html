IP/09/1072     V Bruselu dne 2. července 2009     Státní podpora:  Komise aktualizuje pravidla pro státní financování provozovatelů veřejnoprávního vysílání  Evropská komise přijala nové sdělení o státní podpoře určené k financování provozovatelů služeb veřejnoprávního vysílání.  Sdělení poskytuje jasný rámec pro rozvoj služeb veřejnoprávního vysílání a rovněž zvyšuje právní jistotu pro investice prováděné veřejnoprávními a soukromými médii.  Nové sdělení nahrazuje sdělení Komise o veřejnoprávním vysílání z roku 2001 (viz   IP/01/1429   ). Mezi hlavní změny patří zvýšený důraz, který je kladen na odpovědnost a účinnou kontrolu na národní úrovni, včetně transparentního hodnocení celkového dopadu nových mediálních služeb financovaných z veřejných prostředků.  Komisařka pro hospodářskou soutěž Neelie Kroesová uvedla: „Nové sdělení nastoluje vhodnou rovnováhu mezi zájmy veřejných a soukromých médií, aby byla ku prospěchu evropských občanů zajištěna zdravá soutěž ve velice rychle se vyvíjejícím mediálním prostředí. Provozovatelé veřejnoprávního vysílání budou moci využívat výhod vývoje digitálních technologií a internetových služeb a nabízet služby vysoké kvality na všech platformách, aniž by byla nepatřičně narušena hospodářská soutěž na úkor jiných provozovatelů sdělovacích prostředků.“   Komisařka pro informační společnost a média Viviane Redingová uvedla: „Přijetí tohoto sdělení přinese do mediálního odvětví v Evropě dodatečnou právní jistotu a zajistí spravedlivou soutěž mezi veřejnoprávním vysíláním a soukromými médii. Jedním z hlavních cílů komisaře je zachovat prosperující mediální odvětví v on-line prostředí a tedy především zajistit, aby on-line nabídky veřejnoprávních provozovatelů nenarušovaly soutěž na úkor nabídek od společností v odvětví on-line služeb a tištěných sdělovacích prostředků. Dnes přijaté sdělení jasně a účinně reaguje na tento cíl.“ Hlavní změny se v novém sdělení týkají:    kontroly  ex ante u významných nových služeb uvedených na trh provozovateli služeb veřejnoprávního vysílání (porovnání dopadu na trh těchto nových služeb s jejich hodnotou pro veřejnost),    ujasnění týkajícího se zahrnutí placených služeb do poslání veřejné služby,    účinnější kontroly nadměrné vyrovnávací platby a dohledu nad plněním úkolů veřejnoprávních služeb na národní úrovni,   zvýšené finanční flexibility pro provozovatele veřejnoprávního vysílání.    Sdělení má zajistit vysokou kvalitu služeb veřejnoprávního vysílání na různých platformách, od internetu až po obrazovky na veřejných prostranstvích. Evropští občané a zúčastněné strany budou navíc moci vyjádřit svůj názor ve veřejných konzultacích předtím, než bude provozovateli veřejnoprávního vysílání uvedena na trh jakákoli nová služba. A konečně jako daňoví poplatníci budou mít občané prospěch z odpovědnějšího, transparentnějšího a přiměřenějšího využití veřejných financí v tomto odvětví.  Přijetí sdělení je výsledkem rozsáhlé veřejné konzultace (viz   IP/08/24   ,   IP/08/1626   a   IP/09/564   a staví na základních zásadách financování služeb veřejnoprávního vysílání, které jsou uvedeny v Amsterodamském protokolu (viz. níže, souvislosti). Komise především přiznává členským státům možnost vlastního uvážení při definici pověření provozovatelů služeb veřejnoprávního vysílání a zaměřuje se na úlohu Komise, kterou je zachování spravedlivé soutěže.  Sdělení je k dispozici na internetové stránce:     http://ec.europa.eu/competition/state_aid/legislation/specific_rules.html#broadcasting     Konečné znění bude zveřejněno v Úředním věstníku Evropské unie a vstoupí v platnost dnem tohoto zveřejnění. Souvislosti  Evropští provozovatelé služeb veřejnoprávního vysílání obdrží ročně více než 22 miliard EUR z licenčních poplatků a přímých vládních podpor, což je řadí po zemědělských a dopravních podnicích na třetí místo příjemců státní podpory.  Protokol k Amsterodamské smlouvě   1    ujasňuje, že vnitrostátní systémy služeb veřejnoprávního vysílání jsou přímo spjaty s demokratickými, sociálními a kulturními potřebami společnosti. Podle tohoto protokolu jsou členské státy oprávněny financovat veřejnoprávní vysílání, pokud je takové financování poskytováno k plnění veřejných služeb, jak jsou svěřeny, vymezeny a organizovány každým členským státem, a pokud takové financování nepatřičně neovlivňuje obchod a hospodářskou soutěž ve Společenství.  V roce 2001 přijala Komise nejprve sdělení o používání pravidel státní podpory na veřejnoprávní vysílání, aby ujasnila výklad tohoto protokolu (viz   IP/01/1429   ). Od té doby přijala Komise více než dvacet rozhodnutí, která dále objasnila používání těchto pravidel. Tato rozhodovací praxe v mnohých ohledech obohatila zásady sdělení z roku 2001. Přehled těchto jednotlivých rozhodnutí je k dispozici na internetové stránce:    http://ec.europa.eu/competition/sectors/media/decisions_psb.pdf  Nejnovější rozhodnutí v oblasti státní podpory určené službám veřejnoprávního vysílání v   Německu   (viz IP/07/543 a MEMO/07/150 ),   Irsku   (viz IP/08/317 ) a   Belgii   (viz IP/08/316 ) odrážejí přístup Komise, zejména pokud se jedná o určení poslání veřejnoprávní služby v prostředí nových médií, např. když subjekt veřejnoprávního vysílání provozuje internetové stránky a vysílá prostřednictvím mobilních telefonů.   1 :     http://europa.eu/eur-lex/en/treaties/selected/livre347.html
