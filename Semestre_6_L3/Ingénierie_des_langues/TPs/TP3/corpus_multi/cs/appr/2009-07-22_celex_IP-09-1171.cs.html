IP/09/ 1171  V Bruselu dne 22. července 2009  Komise posiluje opatření v oblasti Alzheimerovy choroby a jiných neurodegenerativních onemocnění   Evropská komise dnes přijala konkrétní návrhy řešení v oblasti boje proti Alzheimerově chorobě a jiným formám demence a neurodegenerativních onemocnění.  Tyto zdravotní a sociální problémy, které zasahují celou Evropu, volají po koordinovaných opatřeních, jež ve vztahu k postiženým zajistí účinnou prevenci, diagnózu, léčbu a péči.  Evropské země se dále rovněž vyzývají, aby v oblasti neurodegenerativních onemocnění, a zejména Alzheimerovy choroby, sdílely své zdroje a lépe koordinovaly své výzkumné úsilí tím, že budou své investice do výzkumu poprvé plánovat společně, a nikoli každá zvlášť.  V současnosti je Alzheimerovou chorobou a souvisejícími poruchami v Evropě postiženo více než sedm milionů lidí a podle odhadů se toto číslo během příštích 20 let zdvojnásobí.  V této oblasti je nezbytně nutné plánovat, investovat a spolupracovat jednak proto, aby bylo možné kontrolovat sociální náklady na tato onemocnění, jednak proto, aby bylo možné nabídnout milionům postižených a jejich rodinám naději, důstojnost a zdravější život.  Dnes přijatá opatření jsou důležitým novým krokem v kampani Komise „Evropa pro pacienty“ i v novém přístupu společného plánování v oblasti výzkumu.    Evropská komisařka pro zdraví Androulla Vassiliou uvedla:     „Ztráta mentální způsobilosti v důsledku demence není jen běžnou součástí stárnutí.  Vzhledem k tomu, že evropská populace stárne, musíme spolupracovat na tom, abychom těmto onemocněním lépe porozuměli a předcházeli jim.  Lidem trpícím demencí musíme dávat najevo svou solidaritu tím, že se v péči o ně budeme společně řídit osvědčenými postupy a že budeme respektovat jejich práva a důstojnost.“  Evropský komisař pro vědu a výzkum Janez Potočnik dodal:  „Chceme napomoci tomu, aby výzkum sehrával při řešení takových společenských problémů, jakými jsou Alzheimerova choroba a související poruchy, větší roli.  Komise již má v této oblasti zkušenosti s podporou evropských výzkumných projektů za účasti těch nejlepších vědců.  Výrazný posun vpřed však nastane až poté, co členské státy začnou koordinovat své vnitrostátní programy na základě společného plánu.  V návrhu rozhodnutí o společném plánování výzkumu, který dnes předkládáme, vyzýváme členské státy, aby se za účelem účinnějšího boje proti Alzheimerově chorobě a jiným neurodegenerativním onemocněním zavázaly k pragmatickému přístupu ke sdílení zdrojů a investic do výzkumu.  Je to příležitost pro evropskou vědu a odpověď na výzvu naší moderní společnosti. “  Rostoucí sociální a hospodářská zátěž  V důsledku prodlužující se délky života a snižujícímu se podílu pracujících k důchodcům narůstá sociální a hospodářská zátěž neurodegenerativních onemocnění. V roce 2005 dosáhly podle odhadů celkové náklady na přímou i neformální péči v souvislosti s Alzheimerovou chorobou a jinými formami demence v zemích EU-27 výše 130 miliard EUR (21 000 EUR na jednoho pacienta); 56 % nákladů pak tvořily náklady na neformální péči. Nejběžnější formou demence v Evropské unii je Alzheimerova choroba (přibližně 70 % všech případů) a vaskulární demence (méně než 30 %). Komise navrhuje čtyři hlavní oblasti opatření  Cílem této evropské iniciativy je zabývat se hlavními problémy, které představuje Alzheimerova choroba a jiné formy demence, ve čtyřech hlavních oblastech:     rychlé jednání při diagnóze demence, a především snižování rizika demence,    lepší koordinace výzkumu mezi zeměmi EU,    sdílení osvědčených postupů a    vytvoření fóra zabývajícího se právy, samostatností a důstojností pacientů.    První iniciativa společného plánování koordinace výzkumu v oblasti Alzheimerovy choroby a jiných neurodegenerativních onemocnění  Země EU označily Alzheimerovu chorobu a související poruchy za oblast, v níž by mělo být zahájeno první společné plánování výzkumné činnosti.  Společné plánování se týká těch zemí EU, jež jsou ochotny zapojit se do tvorby společných strategických plánů výzkumu, které umožní jejich účast na základě „proměnlivé geometrie“.  Ochotu sdílet zdroje a vést výzkum v oblasti, v níž by společná iniciativa zajistila ve srovnání se současným, roztříštěným výzkumným úsilím v Evropě značnou přidanou hodnotu, již projevilo 20 evropských zemí.   Pilotní iniciativa společného plánování by měla připravit cestu pro další iniciativy společného plánování v budoucnu.  Souvislosti  Alzheimerova choroba a jiné formy demence patří do širší skupiny neurodegenerativních onemocnění.  Na evropské úrovni přijal Evropský parlament v letech 1996 a 1998 příslušná usnesení a Komise ve své zdravotní strategii EU z roku 2007 „Společně pro zdraví“ hovoří o nutnosti lépe porozumět neurodegenerativním onemocněním, jako je Alzheimerova choroba, v souvislosti se stárnutím.  V roce 2008 Rada vyzvala Komisi, aby zpracovala plán opatření pro boj proti neurodegenerativním onemocněním, a zejména Alzheimerově chorobě.  Projekty výzkumu v oblasti Alzheimerovy choroby a neurodegenerativních onemocnění Komise financuje ze 7. rámcového programu pro výzkum.  Více informací: Sdělní Komise o evropské iniciativě pro Alzheimerovu chorobu a jiné formy demence:  http://ec.europa.eu/health/ph_information/dissemination/diseases/alzheimer_en.htm  Zdravotní strategie EU – „Společně pro zdraví“:    http://ec.europa.eu/health/ph_overview/strategy/health_strategy_en.htm     Internetové stránky „Evropa pro pacienty“:     http://ec.europa.eu/health-eu/europe_for_patients/index_en.htm    Ročenka „Demence v Evropě 2008“:    http://ec.europa.eu/health/ph_information/reporting/docs/2008_dementiayearbook_en.pdf     Sbírka projektů výzkumu v oblasti mozku financovaných EU:    ftp://ftp.cordis.europa.eu/pub/fp7/docs/brain-research-eu-funding_en.pdf      MEMO/09/     346   Návrh Komise pro doporučení Rady o pilotní iniciativě společného plánování v oblasti boje proti neurodegenerativním onemocněním, zejména Alzheimerově chorobě    http://ec.europa.eu/research/press/2009/pdf/com_2009_0379_en.pdf       MEMO/09/     347   Příklady projektů v oblasti neurodegenerativních onemocnění financovaných EU   MEMO/09/345 Questions and answers on Alzheimer's disease and other dementias
