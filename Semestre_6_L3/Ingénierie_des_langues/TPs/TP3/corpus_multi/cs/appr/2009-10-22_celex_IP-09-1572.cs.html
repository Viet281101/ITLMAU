IP/09/1572  V Bruselu dne 22. října 2009 Z ceny pro mládež je zřejmé odhodlání mladých Evropanů bojovat proti chudobě  Dnes byla ve Stockholmu během Evropských dnů rozvojové pomoci 2009 udělena cena pro mládež v oblasti rozvoje za rok 2008/9.  Z vysoké kvality příspěvků do soutěže v oblasti plakátů a videa je zřejmé, jak vážně mladí Evropané berou boj proti chudobě.  Karel De Gucht, evropský komisař pro rozvoj a humanitární pomoc, prohlásil:  „Studenti k tématu letošního roku – rozvoji společnosti v Africe – přistoupili s velkou představivostí a citlivostí.  Je zřejmé, že dokonale pochopili, oč naše rozvojová pomoc usiluje a proč je pomoci Evropy zapotřebí.  Tito mladí Evropané jsou skutečnými velvyslanci rozvoje a spolupráce mezi Evropou a Afrikou.“  Padesát čtyři finalistů soutěže v oblasti plakátů a videa pro 16–18leté bylo odměněno během slavnostního předávání cen v Kulturhuset ve Stockholmu.  Komisař Karel De Gucht oznámil výherce prvního a druhého místa a předal jim tyto ceny:  Dvacet sedm výherců prvního místa – jeden z každého členského státu EU – pojede na pětidenní cestu do Afriky, aby na vlastní oči viděli, jak probíhá rozvojová spolupráce.  Navštíví rozvojové projekty, ale budou mít i příležitost setkat se se svými vrstevníky.  O své zkušenosti se snad podělí se svými přáteli a rodinami, čímž se stanou velvyslanci rozvoje.  Dvacet sedm výherců druhého místa obdrželo na slavnostním předávání cen diplomy a zúčastnilo se mládežnického programu Evropských dnů rozvojové pomoci ve Stockholmu, včetně kvizu o rozvoji a hudebního představení.  Slavnostní předávání cen bylo uváděno moderátorem švédské televize a MTV Shireem Raghem.  U této příležitosti byly vystaveny vítězné plakáty.   Letošní soutěže o cenu mládeže v oblasti rozvoje se zúčastnilo přes 1 200 mladých Evropanů.  Z úspěchu soutěže je zřejmé, že mají skutečný zájem o rozvojové otázky a že jsou odhodlaní proti chudobě bojovat.  Obecné souvislosti:  Soutěž o evropskou cenu pro mládež je organizována Evropskou komisí za účelem zvýšení povědomí o rozvojové pomoci mezi mladými lidmi.  Účastnit se mohou studenti z Evropské unie ve věku 16 až 18 let.  Soutěž poprvé proběhla v roce 2006 a zaměřuje se na problematiku Afriky a rozvojové pomoci.  Tématy letošního roku byla „rovnost pohlaví“, „děti a mládež“ nebo „kulturní rozmanitost“ a obecnou tematikou byl rozvoj společnosti v Africe.  Porota byla složena z odborníků z různých oblastí, včetně rozvojového vzdělávání, umění a médií.   Evropské dny rozvojové pomoci jsou fórem organizovaným Evropskou komisí a předsednickou zemí EU (Stockholm, 22.–24. říjen 2009).  Účastní se jich na 4 000 lidí a 1 500 organizací působících v oblasti rozvojové pomoci.  Jsou na nich zastoupeni delegáti ze 125 zemí, včetně hlav států, významných světových osobností a držitelů Nobelovy ceny. Evropská cena pro mládež v oblasti rozvoje:    http://www.dyp2008.org/    Kompletní seznam vítězů, plakátů a videonahrávek (k dispozici ke stažení a použití médii – bez autorských práv) se nachází na internetové stránce:    http://www.dyp2008.org/ww/en/pub/dyp2008/enter.htm    Dny rozvojové pomoci:    http://www.eudevdays.eu/about_the_event/introduction_en.htm
