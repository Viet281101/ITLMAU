IP/09/ 1717  V Bruselu dne 16. listopadu 2009  Fórum pro správu internetu:  Komise vítá historický krok na cestě ke skutečně globálnímu internetu  Evropská komise dnes na Fóru pro správu internetu, konaném v egyptském Šarm al Šajchu, přivítala historický krok na cestě ke skutečně globálnímu (a lokálnímu) internetu:  oznámení, že budou na nejvyšší úrovni zavedena „mezinárodní doménová jména“.  Internetová doménová jména dosud zcela nebo částečně sestávala z písmen latinské abecedy „od a do z“.  ICANN (Internet Corporation for Assigned Names and Numbers), organizace spravující hlavní internetový adresář, oznámila, že bude dnes zahájen zrychlený proces s cílem otevřít domény nejvyšší úrovně s kódem země (např. „.eu“ v europa.eu) pro znaky neobsažené v latinské abecedě. Znamená to, že Evropané, především v Řecku, Bulharsku a na Kypru, uvidí doménová jména ve svých vlastních abecedách. Tuto významnou událost v oblasti mnohojazyčnosti ohlásila Viviane Redingová, komisařka EU pro telekomunikace a internet. Vyzvala také k prodloužení doby působnosti Fóra pro správu internetu – jedinečné platformy pro dialog mnoha zúčastněných stran z celosvětové internetové komunity.  „Svět online by měl být odrazem multikulturního a mnohojazyčného světa mimo internet. Internet by proto neměl být jen v anglickém, ale také v arabském, bulharském, řeckém, perském, hindském a čínském jazyce. Mám radost, že ICANN podnikne kroky k otevření doménových jmen různým abecedám. Komise k tomu vyzývala několik let, “ uvedla evropská komisařka Redingová. „V Evropě jsme již značně pokročili s našimi plány umožnit do konce roku používání písmen řecké abecedy a cyrilice ve jménech v rámci domény .eu a usilujeme rovněž o to, abychom ve velice krátké době měli v řecké abecedě a v cyrilici verze domény .eu na nejvyšší úrovni.“  Rozhodnutí organizace ICANN umožní uživatelům internetu registraci a užívání celých internetových doménových jmen (jako je europa.eu) obsahujících znaky, jež se nenacházejí v anglické abecedě (a až z, 0 až 9). Internetová doménová jména v nelatinských abecedách (např. arabské, čínské nebo v cyrilici) se již používají na druhé úrovni internetových adres („europa“ v europa.eu), nicméně plně mezinárodní jména dosud nejsou možná. Oznámení organizace ICANN, že začne přijímat žádosti o domény nejvyšší úrovně s kódem země (např. .bg, .eu) v abecedách místních jazyků , potenciálně umožní milionům dalších uživatelů internetu po celém světě, aby byli online ve svém vlastním jazyce.  Evropská komise v červnu 2009 změnila svá pravidla pro internetová doménová jména tak, aby umožňovala používání znaků všech 23 úředních jazyků EU (   IP/09/1044)   . Od 10. prosince 2009 si tak bude možné v rámci domény „.eu“ zaregistrovat jména obsahující znaky jako „à“, „ą“, „ä“, „ψ“ nebo „д“. Občané a podniky v EU si budou moci registrovat doménová jména v nelatinských abecedách nezbytných pro jazyky, jako je řečtina a bulharština.  Lidé hovořící španělsky a baskicky si také budou moci zaregistrovat jména s „ñ“ a ti, kdo mluví francouzsky, portugalsky a katalánsky, budou moci používat „ç“. Jakmile to bude možné, EU rovněž zavede mezinárodní doménová jména v naší vlastní doméně nejvyšší ú rovně – .eu. V doméně .eu je v rozšířenější latinské abecedě již zaregistrováno přes 3 miliony doménových jmen (   IP/09/536   ). EU vyzývá k prodloužení působnosti Fóra pro správu internetu Fórum pro správu internetu vzniklo na základě Světového summitu o informační společnosti z let 2003–2005 a poskytlo jednotnou celosvětovou platformu pro mnoho zúčastněných stran, na níž se mohou setkávat vlády, soukromý sektor a občanská společnost, aby diskutovaly o významných otázkách týkajících se správy internetu. Bylo založeno jako neutrální, nezávazný a nezdvojený proces. První Fórum pro správu internetu se konalo v roce 2006 v Aténách; následovala zasedání v Rio de Janeiru (2007) a Hyderabadu (2008). Čtvrté zasedání se právě koná v egyptském Šarm al Šajchu.  Jeho původně stanovená pětiletá doba působnosti bude ukončena pátým zasedáním, které se bude konat příští rok v litevském Vilniusu. Než se tak stane, členské státy OSN budou zvažovat, zda je třeba původně stanovenou dobu působnosti prodloužit. „ Před dalším zasedáním se bude diskutovat o tom, zda se Fórum pro správu internetu má nadále scházet i po roce 2010.  Pro mne je odpověď snadná:  fórum musí pokračovat ,“ řekla komisařka EU Viviane Redingová. Souvislosti  Doménová jména a adresy jsou předpokladem pro to, aby data v internetovém provozu mohla dospět do svého cíle.  Organizací zodpovědnou za celosvětovou koordinaci systému doménových jmen (Domain Name System, DNS) je ICANN, soukromá, nezisková americká společnost se sídlem v Kalifornii. Od svého založení v roce 1998 vyvíjel ICANN svoji činnost v rámci několika dohod s americkou vládou, v nichž byly uvedeny jeho cíle ohledně tvorby politiky pro systém doménových jmen. Platnost poslední takové dohody skončila 30. září 2009. Byla nahrazena „potvrzením závazků“ mezi USA a ICANN.  V červnu 2009 Komise ICANN vyzvala, aby zvýšil svou odpovědnost, a prohlásila, že by do jeho správy měly být ve větší míře zapojeny subjekty mimo USA (   IP/09/951   ). Na konci září Spojené státy oznámily reformu ICANN. Komise nové uspořádání v zásadě přivítala (   IP/09/1397   ).  ICANN připravuje mezinárodní doménová jména nejvyšší úrovně a oznámil, že 16. listopadu 2009 zahájí zrychlenou proceduru pro domény nejvyšší úrovně s kódem země v mezinárodním formátu. O evropské internetové doméně .eu:    http://ec.europa.eu/information_society/policy/doteu/ O správě internetu:    http://ec.europa.eu/information_society/policy/internet_gov/index_en.htm     Internetové stránky Fóra pro správu internetu:   http://www.intgovforum.org      SPEECH/09/531
