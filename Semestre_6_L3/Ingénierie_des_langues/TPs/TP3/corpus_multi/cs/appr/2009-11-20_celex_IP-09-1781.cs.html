IP/09/ 1781   V Bruselu dne 20. listopadu 2009  Komise přijme další opatření k zjednodušení společné zemědělské politiky Generální ředitelství pro zemědělství a rozvoj venkova Evropské komise dnes vydalo zprávu, v níž reaguje na 39 návrhů na zjednodušení, které Komisi v dubnu společně předložily členské státy. Pracovní dokument obsahuje informace o výsledku hodnocení a o pokroku dosaženém od března letošního roku. Zprávu v prosinci projedná Rada ve složení pro zemědělství. „Evropským zemědělcům by neměla ztěžovat život zbytečně komplikovaná pravidla a byrokracie, a to zejména v současné hospodářské situaci,“ prohlásila Mariann Fischer Boelová, komisařka pro zemědělství a rozvoj venkova. „Dnešní zpráva je důkazem, že si za tímto přístupem stojíme. Zjednodušení pro nás nejsou jen slova, ale především činy.“ Většina z 39 návrhů byla posouzena kladně. Komise se chystá je podpořit a rychle je realizovat. Několik návrhů již dokonce bylo s předstihem přijato a zahrnuto do revidovaných pravidel pro přímé platby, jež vstoupí v účinnost 1. ledna 2010. Komise ve svém pracovním dokumentu rovněž uvádí řadu dalších nápadů na zjednodušení, například méně komplikované programy na podporu prodeje zemědělských produktů. Dále uvažuje o možném zrušení pravidel pro nepovinné označování hovězího masa a předkládá k diskuzi možnost sladění platebních lhůt u určitých opatření pro rozvoj venkova s lhůtami pro přímé platby. Komise se na zjednodušení společné zemědělské politiky zaměřuje od zveřejnění svého prvního sdělení na toto téma v roce 2005. Její kroky jsou součástí celkové strategie zlepšení právní úpravy, která si klade za cíl mimo jiné snížit administrativní zátěž do roku 2012 o 25 %. Zpráva je k dispozici na adrese:    http://ec.europa.eu/agriculture/simplification/index_en.htm
