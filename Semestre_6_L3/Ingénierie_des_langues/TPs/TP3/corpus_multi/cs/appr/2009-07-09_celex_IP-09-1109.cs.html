IP/09/1109  V Bruselu dne 9. července 2009  „Buďte zdraví, buďte sami sebou“ – Komise zahajuje iniciativu pro zdraví mládeže   Aktivnější zapojení mladých lidí do vývoje politik EU v oblasti zdraví je cílem iniciativy, kterou dnes zahájila evropská komisařka odpovědná za oblast zdraví Androulla Vassiliou.  Tato iniciativa bude představena na konferenci o zdraví mládeže, která se koná v Bruselu ve dnech 9. a 10. července 2009.  Přes 200 mladých lidí ve věku 18 až 25 let z celé Evropy se setká s tvůrci politik a zdravotnickými organizacemi a bude diskutovat o klíčových otázkách zdraví, jako jsou konzumace alkoholu, tabáku a drog, fyzická aktivita, duševní zdraví.  Dále se budou zabývat průřezovými tématy, včetně finanční krize, nerovností v oblasti zdraví, vzdělávání a úlohy médií. Konference je organizována společně s Evropským fórem mládeže a jejím doplňkem jsou mnohojazyčné internetové stránky na portálu EU o zdraví, které zahrnují blog, kde mladí lidé mohou vyjadřovat své názory o zdraví.  Mezi hlavními řečníky n a konferenci jsou Její královská Výsost princezna Laurentien z Nizozemska, vysoký představitel Francie pro mládež Martin Hirsch, zástupkyně regionálního ředitele Světové zdravotnické organizace pro Evropu Nata Menabde a předseda Evropského fóra mládeže Tine Radinja. Účastníci z řad mládeže promluví na všech částech konference, která bude celá přenášena přes internet, aby byla přístupná širšímu publiku.  Androulla Vassiliou, komisařka EU pro zdraví, uvedla:  „Ačkoliv je zdraví mladých lidí v Evropě lepší než kdy předtím, existují znepokojivé známky toho, že se příliš mnoho mladých lidí chová takovým způsobem, který v dlouhodobém horizontu sníží jejich schopnost vést zdravý a produktivní život, a ohrozí tak jejich budoucnost. Mým cílem je motivovat dnešní mládež k tomu, aby se starala o své zdraví, zapojila se do diskuse s tvůrci politik a vyjadřovala své názory na záležitosti zdraví.“  Iniciativa pro zdraví mládeže má tyto cíle:     více zapojit mladé lidi do politik EU týkajících se zdraví,    posílit spolupráci mládeže v rozhodovacím procesu,   zapojit ostatní sektory v oblastech politiky EU a na vnitrostátní úrovni do realizace programů prevence zaměřených na mladé lidi,    podporovat činnost členských států týkající se zdraví mladých lidí.     Potřeba této iniciativy je ještě zjevnější vzhledem k výsledkům průzkumu provedeného organizací Generation Europe, který ukazuje, že 52 % dotázaných nevědělo, že existují politiky EU v oblasti zdraví mládeže.  Na otázku, jak by podle svého názoru mohli přispět k tvorbě politik v oblasti zdraví, 41 % uvedlo přímější spolupráci s tvůrci politik a 40 % navrhlo lépe přizpůsobit komunikační kanály.  Internetové stránky:  „Buďte zdraví – buďte sami sebou“  Jako součást této iniciativy Komise vytvořila internetové stránky „   Buďte zdraví – buďte sami sebou   “ (Be Healthy – Be Yourself), které jsou přístupné z portálu EU o zdraví a existují ve 22 jazycích.  Tyto internetové stránky mají tři hlavní části:  stránky o konferenci, stránky o soutěži na téma zdraví mládeže a blog s názory, který moderuje Evropské fórum mládeže.  Vítězové výtvarné soutěže budou vyhlášeni na konferenci 9. července.  Souvislosti  EU ve spolupráci s mládeží vyvinula specifické akce již v minulosti.  Například Fórum mládeže během své účasti na kampaních EU zaměřených na prevenci kouření s názvem „Help“ vytvořilo manifest mládeže obsahující názory na vhodná opatření pro lepší prevenci škodlivých účinků tabáku.  Mládež je také cílovou skupinou v řadě akcí na podporu zdraví iniciovaných členy akční platformy EU pro stravu, tělesnou aktivitu a zdraví.  Záměrem iniciativy pro zdraví mládeže je na tyto akce navázat. Další informace:  Více informací o iniciativě pro zdraví mládeže, konferenci a související zprávy jsou k dispozici na internetových stránkách „Buďte zdraví – buďte sami sebou“ (Be Healthy – Be Yourself):   http://health.europa.eu/youth    Evropské fórum mládeže:   http://www.youthforum.org/    Internetové stránky GŘ SANCO o zdravotních faktorech:     http://ec.europa.eu/health/ph_determinants/healthdeterminants_en.htm       MEMO/09/     326
