IP/09/ 1896  V Bruselu dne 9. prosince 2009 Komise schválila přes 1,5 miliardy eur na patnáct projektů v oblasti CCS a výroby elektřiny pomocí větrné energie na moři s cílem podpořit hospodářské oživení v Evropě  Komise dnes schválila patnáct energetických projektů, které významně přispějí k hospodářskému oživení v EU a zároveň zvýší bezpečnost dodávek energie a značně sníží emise CO 2 .  Na základě dnešního rozhodnutí Komise poskytne 1 miliardu eur na šest projektů zachycování a ukládání CO 2 (CCS) a 565 milionů eur na devět projektů výroby elektřiny pomocí větrné energie na moři.  Komisař pro energetiku Andris Piebalgs k tomu uvedl:  „Tímto rozhodnutím Komise položila základy pro rozvoj dvou rozhodujících udržitelných technologií, které budeme potřebovat v boji se změnou klimatu.  Toto jedinečné rozhodnutí Komise bude nejen podnětem pro rozvoj hospodářství a zvýšení zaměstnanosti, ale také podpoří nové technologie v oblasti energetiky, které mohou v budoucnu pomoci vytvořit další místa a přispět k růstu.“  Podporou te chnologie zachycování a ukládání CO 2 Komise uznává přetrvávající důležitost energie vyráběné z fosilních paliv a potřebu přechodu na nízkouhlíkový energetický systém.  Projekty výroby elektřiny pomocí větrné energie na moři přispívají k rozvoji a posílení konkurenceschopnosti tohoto odvětví v Evropě a vytvářejí řadu pracovních míst s přínosem pro ekologii.  Vybrané inovativní energetické projekty přispějí k dosažení závazných cílů v oblasti snižování emisí skleníkových plynů a využívání obnovitelných zdrojů energie do roku 2020 a v letech následujících.  Rozhodnutí o uvedených patnácti projektech je prvním krokem směrem k efektivnímu využití téměř čtyř miliard eur, které EU vyčlenila v květnu 2009 na energetické projekty na podporu hospodářského oživení.  Květnová klíčová dohoda o Evropském energetickém programu pro hospodářské oživení předpokládala finanční pomoc ze strany EU pro energetické projekty v oblasti CCS, výroby elektřiny pomocí větrné energie na moři a infrastruktury plynu a elektřiny.  Infrastrukturní projekty jsou stále ještě předmětem jednání.  Rozhodnutí o nich se očekává v únoru 2010.  Financované projekty jsou dále p opsány v dokumentu  MEMO/09/542 ,  MEMO/09/543  .
