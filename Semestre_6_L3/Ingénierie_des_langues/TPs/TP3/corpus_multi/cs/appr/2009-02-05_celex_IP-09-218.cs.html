IP/09/218
V Bruselu dne 5. února 2009Vítězné články roku
2008 v rámci evropské kampaně „Pro rozmanitost.
Proti diskriminaci“Dnes se budou udílet novinářské
ceny v rámci kampaně „Pro rozmanitost. Proti
diskriminaci“ Evropské unie. O první cenu se podělí
francouzská autorka článku o homosexuálních
fotbalistech a dánský novinář
s příspěvkem o ženě, která konvertovala k
islámu. Třetí cenu si odnese žurnalista z Portugalska.
Zvláštní cena Roma poputuje do Řecka. Slavnostní
předání cen proběhne dnes večer v
Kaiserštejnském paláci v Praze.
„Sdělovací prostředky hrají klíčovou roli
v boji proti diskriminaci, předsudkům a stereotypům,“
říká evropský komisař pro zaměstnanost,
sociální věci a rovné příležitosti
Vladimír Špidla. „Hodnoty jako rozmanitost nebo
sociální soudržnost jsou v současném
společenském, hospodářském a finančním
kontextu stále důležitější.“
Při dnešním slavnostním aktu ocení Evropská
komise novináře, kteří svojí činností
pomáhají veřejnosti lépe pochopit, že rozmanitost
přináší výhody, a kteří vedou své
čtenáře k hlubšímu zamyšlení nad
fenomény diskriminace a nerovnosti. Letos Komise udělí také
zvláštní cenu Roma za článek
zabývající se romskou tématikou.
Za článek o homosexuálních hráčích
fotbalového klubu v Chooz „Homophobie et football: la
leçon de Chooz “ (Homofobie a fotbal: poučení z Chooz)
získává první cenu novinářka listu Le Monde
Pascale Krémerová, která si ve svém
příspěvku všímá nejenom toho, jak lukrativní
svět fotbalového byznysu prohlubuje diskriminaci gayů a leseb,
ale také pozitivních opatření, která evropské
fotbalové ligy uplatňují za účelem
potírání diskriminačního chování.
První cenu si odnese také novinář dánského
deníku Morgenavisen Jyllands-Posten Ole Hall. Tématem jeho
článku „Danske muslimer udsat for chikane“
(Dánští muslimové jsou vystaveni šikaně) je
situace Dánek, které konverzí k islámu
opouštějí místo ve většinové společnosti
a ve své vlastní zemi se stávají členkami velmi
odlišné menšiny, pročež čelí stejným
předsudkům a nepřátelství společnosti, se
kterými se setkávají muslimové cizí
národnosti.
Christiana Martinsová a Marisa Antunesová jsou autorkami
článku „Elite à prova de racismo“
(Rasismus: to není problém elity) o úspěšných
příslušnících menšin v Portugalsku,
kterým se podařil vzestup na společenském
žebříčku. Článek byl otištěn v
portugalském týdeníku Expresso a získává
třetí cenu.   
Zvláštní cenu Roma si odnese novinář Mika
Kontourousi z deníku Eleftheros Tipos za článek
„Η &#915;ι&#959;υ&#950;γι&#940;ν
&#963;π&#940;ει τα &#963;ύν&#959;ρα
τη&#962; φυ&#955;ή&#962; τη&#962;“
(Yuzyan opouští svůj svět) o problémech Romek,
které se snaží uniknout tradiční roli ve
společnosti.
Slavnostní předávání cen bude
součástí semináře Evropské komise na téma
„Sdělovací prostředky v boji za rozmanitost“,
během něhož budou představeny výsledky
celoevropské studie o osvědčených postupech, které
sdělovací prostředky používají v boji proti
diskriminaci a na podporu rozmanitosti. Akce se zúčastní
přes osmdesát zástupců médií, subjektů
zabývajících se otázkou rovnosti a nevládních
organizací z celé Evropy.
Soutěž o Novinářskou cenu EU je pouze jedním z
projektů informační kampaně „Pro rozmanitost. Proti
diskriminaci“, který má zvýšit povědomí
široké veřejnosti o problematice diskriminace. Partnerem
tohoto ročníku je organizace mladých evropských
novinářů (European Youth Press) a Asociace evropských
novinářů.
Oceněné články byly vybrány z více než 545
článků z 27 členských států, které byly
do soutěže o Novinářskou cenu zaslány mezi 1. lednem a
31. říjnem 2008. Porota vyzdvihla vysokou kvalitu
soutěžních příspěvků. Čtyři
ocenění autoři obdrží příspěvek na
studijní cestu do libovolné země Evropské unie.
Pro další informace viz MEMO/09/51
Další informace
Novinářská cena EU za rok 2008
http://journalistaward.stop-discrimination.infoKampaň „Pro rozmanitost. Proti diskriminaci“
http://www.stop-discrimination.info/2180.0.html
Studie „Sdělovací prostředky v boji za
rozmanitost“
http://www.media4diversity.eu/
