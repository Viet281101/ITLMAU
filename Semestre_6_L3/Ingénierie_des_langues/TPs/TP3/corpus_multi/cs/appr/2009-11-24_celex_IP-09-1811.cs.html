IP/09/1811     V Bruselu dne 24. listopadu 2009  Třetí ročník Fóra o civilní ochraně: zlepšení odolnosti Evropy vůči katastrofám  Zítra zahájí v Bruselu komisař EU pro životní prostředí Stavros Dimas třetí ročník Fóra o civilní ochraně.  Více než 500 odborníků na civilní ochranu se sejde na dvoudenní konferenci, jejímž tématem je zlepšení odolnosti zemí EU proti katastrofám.  Změna klimatu pravděpodobně zvýší četnost a dopad přírodních katastrof a Evropa na to musí být připravena, stejně jako na další výzvy, jakými jsou hrozby terorismu, chemické havárie a jiné nehody.  Konference s názvem „K odolnější společnosti“ se bude zabývat budoucími problémy evropské civilní ochrany, technologického vývoje a zapojení občanů do příprav na katastrofy.  Stavros Dimas, evropský komisař pro životní prostředí, uvedl:  „Evropa je připravena udělat vše, co je v jejích silách, aby posílila svou odolnost vůči katastrofám a snížila vysokou cenu, kterou platí za lidské životy.  Každoročně přichází tisíce lidí o životy a ještě více jich čelí dlouhodobému narušení svého každodenního života.  Pouze za  poslední rok bylo následkem přírodních katastrof nuceno opustit své domovy 20 milionů lidí.  Finanční ztráty jsou také obrovské:  Katastrofy stojí Evropu zhruba 15 miliard EUR ročně.  Fórum bude nepostradatelnou platformou pro diskuzi o výzvách, kterým čelíme, a pomocí při posilování prevence katastrof a schopnosti reagovat na ně.“ Fórum o civilní ochraně  Třetí Fórum o civilní ochraně se zaměří na odolnost a na způsob, jakým lze posílit prevenci katastrof i jejich řešení, prostřednictvím nichž se katastrofy zvládají účinněji.  Odolností vůči katastrofám se rozumí nejen schopnost dostat se ze závažné katastrofy, ale i budování schopnosti integrovat katastrofy do plánování.   Na fóru se setká více než 500 účastníků, kteří budou diskutovat o budoucích výzvách pro evropskou civilní ochranu.  Proběhnou tři diskuze s významnými řečníky ze světa politiky, obchodu a výzkumu, které umožní otevřenou výměnu názorů, pokud jde o načasování i způsob přípravy na katastrofy;  vnímání rizika, soběstačnost mezi občany a formu, jakou by měla mít strategie zvládání katastrof v Evropě. Mezi řečníky vystoupí komisař EU pro životní prostředí Stavros Dimas, zástupkyně generálního tajemníka pro mezinárodní strategii OSN pro omezování důsledků katastrof Margareta Wahlströmová a státní tajemník ministerstva obrany ve Švédsku Håkan Jevrell.  Souběžně s konferencí proběhne výstava, které se účastní mezinárodní partneři a organizace v oblasti odborného vzdělávání a profesní přípravy a která využívá inovativní technologie.  Mezi ně patří platforma pro simulaci zemětřesení jako součást výstavy o katastrofě, která na začátku tohoto roku postihla italské město L'Aquila. Komise a civilní ochrana Komise podporuje a doplňuje prevenci katastrof na úrovni jednotlivých států a na regionální a místní úrovni a provozuje Monitorovací a informační středisko (MIC), které vydává opatření v rámci mechanismu civilní ochrany Společenství.  Mechanismus Společenství usnadňuje spolupráci během zvládání katastrof.  V rámci tohoto mechanismu Společenství spolupracuje třicet jedna zemí (EU-27 a rovněž Chorvatsko, Island, Lichtenštejnsko a Norsko).  Jeho prostřednictvím se shromažďují zdroje, které mohou být poskytnuty zemím zasaženým katastrofou.  O pomoc může EU požádat jakákoli země na světě.  Od svého založení v roce 2001 pomáhala EU při katastrofách po celém světě, v roce 2005 při hurikánu Katrina ve Spojených státech, v roce 2008 při zemětřesení v Číně a letos při lesních požárech v jižní Evropě.  Monitorovací a informační středisko v současnosti řeší 20 naléhavých případů ročně.  Evropská komise pracuje na posílení schopnosti EU zvládat katastrofy.  Letos v létě proběhla zkouška vybavení na úrovni EU.  Dvě požární letadla byla od července do září dána k dispozici na pomoc členských států v boji s lesními požáry.  Komise vyhodnotí závěry vyplývající z tohoto pilotního projektu.  Zahájila se také řada iniciativ v oblasti prevence s cílem vybudovat přístup EU k prevenci přírodních i lidmi způsobených katastrof.  Patří sem vytváření pokynů k posuzování a mapování rizik, přehledu hlavních rizik napříč odvětvími, kterým EU může čelit, a vybudování evropské sítě pro prevenci katastrof. Poznámka pro editory:  Třetí ročník Fóra o civilní ochraně: „K odolnější společnosti“ se bude konat v budově Evropské komise Charlemagne v Bruselu,170 Rue de la Loi, ve dnech 25.-26. listopadu 2009.  Další informace o fóru naleznete zde:    www.civilprotectionforum.eu    Další informace o mechanismu civilní ochrany naleznete zde:    http://ec.europa.eu/environment/civil/
