IP/09/1197  V Bruselu dne 28. července 2009  Antimonopolní opatření: Komise zahajuje veřejnou konzultaci o přezkumu pravidel hospodářské soutěže pro odvětví distribuce  Evropská komise vyzývá k předložení připomínek ke svému návrhu revidovaného nařízení o blokových výjimkách a pokynů k dodavatelským a distribuční dohodám (vertikálním omezením).  Platnost stávajícího nařízení končí v květnu 2010.  Na základě zkušeností s jejich používáním a připomínek zúčastněných stran zastává Komise názor, že pravidla celkově dobře fungují a neměla by být podstatným způsobem pozměněna.  Cílem hlavních návrhů změn je zohlednit nejnovější vývoj trhů, zejména zvýšenou kupní sílu velkých maloobchodníků a rozvoj on-line prodeje prostřednictvím internetu. Zúčastněné strany mohou předložit své připomínky do 28. září 2009.  Komisařka pro hospodářskou soutěž Neelie Kroesová uvedla: „Konkurenceschopná a efektivní distribuce je důležitá pro blahobyt spotřebitelů a naše hospodářství. Cílem dnes zahájeného přezkumu je, aby posouzení dodavatelských a distribučních dohod podle pravidel hospodářské soutěže zohlednilo nejnovější vývoj trhů, zejména stále vyšší tržní sílu na úrovni kupujících a nové formy distribuce včetně příležitostí, které nabízí internet“.  Nařízení Komise o blokové výjimce č. 2790/1999 zajišťuje, že na dodavatelské a distribuční dohody, které splňují jeho ustanovení, se použije výjimka ze zákazu restriktivních obchodních praktik stanoveného Smlouvou o ES (čl. 81 odst. 1). Platnost stávajícího nařízeni o blokové výjimce končí v květnu 2010. Komise při předběžném posouzení jeho používání, které se zakládalo na zkušenostech a zpětné vazbě zúčastněných stran, zjistila, že stávající pravidla v praxi dobře plnila svůj účel.  Cílem nařízení bylo v době jeho přijetí v roce 1999 podstatným způsobem omezit regulativní zátěž společností, zejména těch, které neměly možnost zvýšit ceny bez ztráty zisku (tj. společností bez tržní síly), jako jsou malé a střední podniky, a pro posouzení vertikálních omezení zavést přístup zaměřený na dopady. Tyto cíle a zájmy jsou v současnosti stále platné.  Desetileté období, které po vstupu stávajících pravidel v platnost následovalo, bylo poznamenáno dvěma hlavními událostmi: dalším zvýšením tržní síly velkých distributorů a prodejem prostřednictvím internetu. Komise s cílem zohlednit tento vývoj navrhuje, aby u vertikálních dohod, na které se vztahuje bloková výjimka, nepřesáhl tržní podíl 30 % nejenom v případě dodavatele (jako je tomu v současnosti), ale rovněž v případě kupujícího.  Pokud se jedná o on-line prodej, je na jedné straně třeba chránit možnost spotřebitelů realizovat k jejich prospěchu nákupy překračující hranice států, což internet velmi usnadňuje. Na druhé straně některá omezení prodeje, která mají za cíl omezit možnost či zabránit distributorům získat nespravedlivou výhodu z marketingu a propagace značek jiných společností (tj. parazitování), mohou přinést spotřebitelům výhody v podobě lepších služeb. Navrhovaný přístup Komise tedy v kontextu internetových obchodů upřesňuje rozdíl mezi prodejem uskutečněným jako výsledek aktivních marketingových činností a prodejem uskutečněným z iniciativy spotřebitele (tj. mezi aktivním a pasivním prodejem) a vysvětluje, jakým způsobem bude revidované nařízení uplatňovat podmínky uložené v souvislosti s internetovým prodejem, jako např. požadavek uložený dodavatelem, že distributor by měl mít před zahájením on-line distribuce k dispozici kamenný obchod.  Komise vyzývá zúčastněné třetí strany, aby předložily své připomínky do 28. září 2009. Konzultace se týká všech otázek, kterými se nařízení a pokyny zabývají, ale Komisi zajímají především připomínky k celkovému fungování stávajících pravidel, k rozsahu, jakým má nejnovější vývoj trhů ovlivnit nařízení a ke přístupu navrženému Komisí, který se týká tržní síly kupujících a omezení on-line prodeje. Předloha revidovaného nařízení o blokové výjimce a pokyny jsou k dispozici na internetových stránkách Europa:    http://ec.europa.eu/competition/consultations/2009_vertical_agreements/index.html
