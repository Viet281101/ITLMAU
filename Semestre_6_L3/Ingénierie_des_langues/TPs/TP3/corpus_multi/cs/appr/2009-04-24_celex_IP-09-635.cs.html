IP/09/635
V Bruselu dne 24. dubna 2009Zahájení evropské platformy
pro lepší koordinaci úsilí k řešení
problému vyloučení RomůDnes poprvé se v Praze uskuteční
setkání nové evropské platformy pro
začleňování Romů, která usiluje o
zlepšení koordinace vnitrostátních opatření k
řešení problému vyloučení největší
etnické menšiny v Evropě. Setkání se
zúčastní zástupci vlád členských
států, EU, mezinárodních organizací a
občanské společnosti a jeho cílem je posílit
spolupráci a výměnu zkušeností v oblasti
úspěšného začleňování
Romů.
„Stávající
hospodářská krize zvyšuje riziko, že Romové
– kteří často žijí na okraji společnosti
– budou zcela vyloučeni,“ upozornil Vladimír Špidla,
komisař EU pro zaměstnanost, sociální věci a rovné
příležitosti. „Potřebujeme konstruktivní
opatření, která Romům nabídnou
příležitosti, a nikoli opatření represivní,
která u nich ještě více prohloubí chudobu a
sociální vyloučení. Opatření by se měla
výslovně zaměřit na Romy – avšak měla by jim
umožnit přístup k běžnému vzdělání,
běžnému zaměstnání a k běžnému
bydlení. Účinná opatření by měly státy
sdílet s jinými státy.“ 
Na dnešním setkání, které pořádá
komisař Vladimír Špidla společně s ministrem vlády
ČR pro lidská práva a menšiny Michaelem Kocábem, budou
zhodnoceny pokroky v oblasti řešení vyloučení Romů
dosažené od prvního evropského summitu o Romech, který
se konal v září 2008 v Bruselu (viz IP/08/1326).
Setkání navazuje na výzvu Rady ve složení pro
obecné záležitosti z prosince 2008, aby se mezi zeměmi EU
uskutečnila výměna osvědčených postupů a
zkušeností a aby se posílila spolupráce mezi všemi
stranami prostřednictvím integrované evropské platformy.
Na setkání by měl být stanoven soubor
základních zásad potřebných k účinnému
začleňování Romů. Kromě toho Evropská komise
vysvětlí, jak hodlá v letech 2009 a 2010 řešit
potřeby Romů prostřednictvím nástrojů a
opatření na úrovni EU. Komise rovněž podá
informace o provádění nového pilotního projektu s
rozpočtem 5 milionů EUR, který Evropský parlament
začlenil do rozpočtu na rok 2009. Úplnější
zprávu o pokroku předloží Komise začátkem roku
2010 před příštím summitem o Romech, který se
má v dubnu 2010 uskutečnit ve Španělsku.
Pro situaci několika milionů Romů žijících v EU
a sousedních státech je typická diskriminace a rozsáhlé
vyloučení z většinové společnosti,
neúměrně vysoká míra chudoby a nezaměstnanosti,
špatný zdravotní stav a kratší délka života. 
Kromě toho se Romové často stávají oběťmi
diskriminace a rasově motivovaného násilí.
Souvislosti
Evropská unie disponuje celou řadou nástrojů k
řešení diskriminace a sociálního vyloučení
Romů. Směrnice 2000/43/ES zakazuje diskriminaci na základě
rasy nebo etnického původu v rámci
zaměstnání, vzdělávání, sociální
ochrany (včetně zdravotní péče) a přístupu ke
zboží a službám. Strukturální fondy EU a programy
Společenství mohou poskytnout finanční podporu na projekty a
koncepční opatření; mechanismy strategické
spolupráce na úrovni EU a členských států v
oblasti sociálního začleňování,
zaměstnanosti, vzdělávání a zdraví mohou být
využity k řešení problému vyloučení Romů
pomocí kombinace cílené analýzy a opatření a
systematického začleňování této problematiky ve
všech oblastech.
Viz také MEMO/09/193
Další informace:
Webové stránky Evropské komise o Romech
http://ec.europa.eu/roma
Tisková zpráva Rady ve složení pro obecné
záležitosti z 8. prosince 2008 o začleňování
Romů
http://ec.europa.eu/social/BlobServlet?docId=1586&amp;langId=enNávrh
společných základních zásad
http://ec.europa.eu/social/main.jsp?langId=en&amp;catId=89&amp;newsId=491&amp;furtherNews=yes
