IP/09/ 1883   Bruxelles, den 7 december 2009  Kommissionen åbner onlineafstemning om EU's nye økologilogo  Fra i dag indbyder EU's Generaldirektorat for Landbrug og Udvikling af Landdistrikter alle EU-borgere til at stemme i den sidste fase af konkurrencen om EU's økologilogo. Afstemningen vil finde sted på hjemmesiden   http://ec.europa.eu/agriculture/organic/logo/index.htm   , hvor de tre finalisters logoer vises frem til den 31. januar. Målene med det nye logo er at øge forbrugerbeskyttelsen og fremme den økologiske landbrugsproduktion. I modsætning til det nuværende logo bliver vinderlogoet obligatorisk for alle emballerede økologiske produkter, der er fremstillet i de 27 medlemsstater, og som lever op til mærkningskravene. "Gennem denne onlineafstemning sikrer EU-Kommissionen, at det nye logo appellerer til så mange som muligt. Samtidig bidrager denne åbne udvælgelsesproces til det større perspektiv om at gøre folk mere bevidste om, hvor vigtigt den økologiske landbrugssektor er," siger Mariann Fischer Boel, kommissær med ansvar for landbrug og udvikling af landdistrikter. Det nye logo skal repræsentere EU både inden for og uden for EU's grænser. Det skal være let at huske og forbinde med EU og økologisk landbrug uden brug af ord eller bogstaver.  Til denne udfordrende opgave inddrog EU–Kommissionen design- og kunststuderende fra hele Europa via konkurrencen om EU's nye økologilogo, som løb fra april til juni 2009. I alt indsendte 3 422 kommende designere deres innovative forslag. Efter tilmeldingsfristens udløb udvalgte en internationalt anerkendt dommerkomité de tre kandidater til det nye logo.
