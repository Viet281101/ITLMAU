IP/09/ 1165   Bruxelles, den 20. juli 2009 Miguel Induráin hjælper med at vælge den endelige udformning af EU's nye officielle økologimærke  Den 20. juli gav cykelløbsberømtheden, Miguel Induráin, sit bidrag til konkurrencen om EU's økologimærke, som Europa-Kommissionen havde tilrettelagt. Miguel Induráin, der er berømt for sine fem Tour de France-sejre i træk og også for at have vundet Giro d'Italia to gange, mødte konkurrencens dommerkomité for at udvælge de bedste forslag til økologimærket i denne tværeuropæiske konkurrence. Miguel Induráin, der er landmandssøn, har hele livet igennem udviklet sit kendskab til ernæring og har personlig erfaring med, hvordan denne viden bør anvendes i praksis. Hans målbevidste sportsånd og stærke overbevisning om en god ernærings fordele var en værdifuld hjælp for dommerkomitéen til at afgøre, hvilke mærker der bedst repræsenterede økologiske produkter, og som vil gå videre til konkurrencens slutrunde.   Dommerkomitéen, som Miguel Induráin tilsluttede sig i den sidste udvælgelsesfase, bestod af en gruppe eksperter inden for økologisk landbrug og produktion samt internationalt anerkendte designeksperter. Blandt fremtrædende medlemmer af dommerkomitéen kan nævnes Creative Director &amp; Managing Partner Erik Spiekermann fra Tyskland, Riitta Brusila-Räsänen , der er professor i grafisk design ved Laplands Universitetet (Lapin Yliopisto) i Finland, Szymon Skrzypczak , en prisbelønnet ung designer fra Polen, Elisabeth Mercier , der er direktør for Agence BIO i Frankrig, Urs Niggli , der er direktør for FiBL (forskningsinstituttet for økologisk landbrug) i Schweiz, Tom Václavík , der er markedsekspert inden for økologiske produkter fra Tjekkiet og formand for International Organic Retailers Association, samt Craig Sams , der er formand for Soil Association i Storbritannien. Dommerkomitéen havde Rob Vermeulen , tidligere formand for Pan-European Brand Design Association , som formand.  De bedste udvalgte forslag vil blive forelagt Europas borgere, for at de kan stemme på en vinder.  De udvalgte forslag vil blive lagt på   http://ec.europa.eu/agriculture/organic/logo/index_da.htm   mod slutningen af året.  Alle EU-borgere kan stemme.  Fra juli 2010 vil det nye økologimærke blive anvendt på alle økologiske produkter i Den Europæiske Union.  I modsætning til det allerede eksisterende EU-økologimærke, der kun blev brugt på frivillig basis, vil det nye mærke blive obligatorisk for alle emballerede økologiske produkter, der kommer fra de 27 medlemsstater. Det nye økologimærke skal forsikre de europæiske forbrugere om, at de produkter, de køber, rent faktisk er af økologisk oprindelse, og at produkterne er af en kvalitet, der er standardiseret overalt i Den Europæiske Union.
