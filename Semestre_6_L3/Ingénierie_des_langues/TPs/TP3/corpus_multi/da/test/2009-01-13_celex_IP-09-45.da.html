IP/09/45
Bruxelles, den 13. januar 2009Forbrugere: Europa-Kommissionen vedtager
EU-standard for gåstole for at forebygge
småbørnsulykkerEuropa-Kommissionen har officielt vedtaget en
EU-sikkerhedsstandard for gåstole, der skal bidrage til at forebygge mange
ulykker med småbørn. Standarden er i dag blevet offentliggjort i
EU-Tidende. Data fra de sidste 20 år indberettet af skadestuer på
hospitaler i både EU og USA viser, at gåstole udgør en fare, da
mange tusind småbørn hvert år skal behandles efter en ulykke,
hvor gåstole er involveret. Af forskningsresultater fra Australien
fremgår det, at mindst hvert tredje barn, der bruger en gåstol,
før eller siden vil komme til skade. Ud fra andre forskningsresultater fra
det britiske institut for forebyggelse af børneulykker (Child Accident
Prevention Trust) anslås det, at flere børn kommer til skade ved at
bruge gåstole end noget andet produkt til småbørn. Ulykker med
gåstole, f.eks. væltning eller fald ned af trapper, kan være
meget alvorlige, da de i de fleste tilfælde medfører skader på
barnets hoved. Med EU-standarden indføres der et krav om stabilitetstest
under produktionen af gåstole og et krav til designet, der skal sikre, at
der opstår færre og mindre alvorlige skader. På mødet i
Udvalget for Produktsikkerhed i Almindelighed i november 2008
tilsluttede medlemsstaterne sig Kommissionens forslag om at indføre denne
standard, og Europa-Parlamentet har også hilst beslutningen velkommen.
Standarden vil give alle erhvervsdrivende og markedstilsynsmyndigheder en klar,
hurtig og enkel reference, som de kan bruge ved produktion og import af
gåstole og ved kontrol af gåstolenes sikkerhed.
EU-kommissær for forbrugere, Meglena Kuneva, udtalte: "Denne standard
skal medvirke til, at EU's yngste og mest sårbare borgere er sikre. Selv om
forældres eller andre voksnes opsyn med barnet er den ultimative
beskyttelse, er det også særdeles vigtigt at indbygge ekstra
forsigtighedsforanstaltninger i produktionen af børneartikler."
Hvad er en gåstol?
En gåstol er et produkt på hjul, som hjælper meget små
børn med at bevæge sig rundt ved hjælp af deres fødder,
inden de kan gå. Gåstole bruges normalt, så snart barnet kan
sidde op uden støtte, og indtil det selv kan gå. Alderen på
børn, der bruger gåstole, spænder fra 6 til 15 måneder.
Hvad er problemet? 
Gåstole er hvert år årsag til tusinder af personskader på
børn i EU. Ulykker med gåstole skyldes hovedsageligt fald ned af
trapper eller væltning, især når børnene prøver at
bevæge sig hen over ujævne overflader såsom dørtrin eller
tæppekanter. De personskader, der opstår som følge af
sådanne ulykker, kan være meget alvorlige, fordi de i
størstedelen af tilfældene rammer barnets hoved.Data fra Portugal viser, at 850 børn mellem 7 og 15 år
behøver behandling på en skadestue som følge af skader
forårsaget ved brug af
gåstole[1]. Halvdelen af
tilfældene skyldes fald ned af trapper, og over 60 % af skaderne var
på hovedet. 
I Det Forenede Kongerige anslår Child Accident Prevention Trust, at
gåstole forårsager flere ulykker end nogen anden
småbørnsartikel. Her kom over 2 350 småbørn på
hospitalet i 2002 efter et uheld med en gåstol, og næsten 70 % af
dem var under et år gamle. 
En undersøgelse fra universitetshospitalet i Toulouse foretaget i
2003-2006 viste, at 178 småbørn i alderen 7-12 måneder blev
indlagt til akut behandling på børneafdelingen efter et fald med en
gåstol. På grund af det stigende antal skader, som dette
udstyr forårsager, anmodede medlemsstaterne om, at der blev fastsat en
sikkerhedsstandard på EU-plan. 
Hvilken procedure har man fulgt? 
Standarden er blevet udarbejdet af Den Europæiske
Standardiseringsorganisation (CEN) og anvendes allerede af
markedstilsynsmyndighederne i medlemsstaterne, når de afsøger markedet
for usikre småbørnsartikler. EU-standarderne er frivillige, men et
produkt, der er fremstillet i overensstemmelse med en standard, der er
offentliggjort i EU-Tidende, formodes at være sikkert. Hvis
fabrikanten har valgt at fravige EU-standarden, skal han sørge for, at hans
produkt – som det allermindste – opfylder de samme sikkerhedsnormer
og –krav, som er angivet i standarden. Hertil kræves en omfattende
supplerende, særlig certificeringsprocedure, som kan undgås ved ganske
enkelt at anvende EU's referencestandard. Rent faktisk er EU-standarderne som
oftest den norm, som erhvervslivet begynder at anvende. 
Hvad er de vigtigste ændringer og elementer i den nye standard?Den største risiko ved gåstole er væltning. For at løse
dette problem fastsættes der i den nye standard krav om stabilitetstest og
et krav til designet, der skal mindske risikoen for væltning. Den nye
standard (reference: EN 1273:2005) indeholder krav og test vedrørende
fremstilling af gåstole, som mindsker barnets mulighed for at række ud
efter farlige genstande og falde på uregelmæssige overflader, f.eks.
trapper eller kantsten.
Advarsler og brugsanvisninger til voksne er særligt vigtige for sikker
brug af gåstole, da det i sidste ende er den voksne, der har opsyn med et
barn, som skal sørge for, at omgivelserne omkring barnet i gåstolen er
så sikre som muligt. Desuden er gåstole ikke et redskab til at
lære at gå, og længere tids brug kan være en hæmsko for
barnets naturlige udvikling af gåfærdigheder. Derfor er det også
fastsat i standarden, at der på gåstolen skal være anbragt en
brugsanvisning, som gør de voksne opmærksomme på, at den ikke er
beregnet til børn over en bestemt vægt eller til børn, som endnu
ikke selv kan sidde op uden støtte. 
Yderligere oplysninger:
http://ec.europa.eu/consumers/safety/news/index_en.htm
http://www.cen.eu/
[1] Rapport fra European
Child Safety Alliance, 2006
