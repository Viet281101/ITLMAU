IP/09/ 1988   Bruxelles, den 21. december 2009 EU-kampagne for sunde spisevaner: online-skattejagten går nu i ind i sin sidste fase Børn og unge i EU27 opfordres til at teste deres viden om afbalanceret kost og sund livsstil, genopdage fordelene ved frugt, grøntsager og mælkeprodukter og prøve at vinde spændende præmier, som har med sport og gode madlavningsvaner at gøre. Skattejagten varer indtil den 31. december 2009.  På webstedet, der blev lanceret af kommissær Mariann Fischer Boel den 28. september (jf.   IP/09/1366   ) under sloganet "Spis det, drik det, rør dig", præsenteres der en hel bande af velsmagende og sporty frugt‑, grøntsags‑ og mælkeproduktfigurer, der fortæller deres madhistorier til skolebørnene. Skattejagten består af 8 runder med hver 2 spørgsmål, hvor Smagsbanden hjælper med til at finde svarene på webstedet. Børn og unge på under 16 kan deltage og vinde flotte præmier til en energisk start på 2010, som fx en mountainbike, en ismaskine eller en saftpresser eller et bordtennisbord med bat og bolde. Baggrund  Kampagnen for sunde spisevaner forløber parallelt med EU's skolefrugtordning og skolemælksordning . Disse initiativer har stor betydning for, at børn kommer til at spise sundere og mere varieret.  Med kampagnen for sunde spisevaner kommer budskabet: Spis det, drik det, rør dig direkte ind i skolerne. Over 17 000 børn og deres lærere har deltaget i Smagsbandens roadshow i Belgien, Frankrig, Storbritannien, Irland, Estland, Litauen og Polen. Skolerne har givet meget positive tilbagemeldinger og kaldt eventen spændende, lærerig og interaktiv. Showet bør helt afgjort fortsætte, fordi der er modtaget mange opfordringer til at lave en ny besøgsrække, som skal omfatte endnu flere skoler i hele EU.  På webstedet opfordrer den belgiske tennisstjerne Justine Henin og den 8-årige Rosolino Cannio, der er kommet i Guinness Rekordbog, i en lille video børn til at få sundere madvaner.  Forældrene kan også finde en række nyttige tips og råd om, hvordan de får deres børn til at spise sund morgenmad eller vælge sundere mellemmåltider. Lærerhjørnet har links til Bedste initiativer, Tal og fakta og Undervisningsmateriale på alle EU-sprog, hvor lærerne kan finde oplysninger til brug i deres undervisning. Ifølge en af de seneste Eurobarometer-undersøgelser var 75 % af de adspurgte "helt enige" i, at der ser ud til at være "flere overvægtige børn nu end for fem år siden". Faktisk er der ca. 22 millioner overvægtige børn i EU, og deraf må de 5 millioner betegnes som fede. Yderligere oplysninger: Smagsbande-kampagnen:    http://ec.europa.eu/agriculture/tasty-bunch/    Skattejagten:    http://ec.europa.eu/agriculture/tasty-bunch/treasure-hunt/index_en.htm    Det seneste audiovisuelle pressemateriale er offentliggjort på    http://ec.europa.eu/agriculture/tasty-bunch/press-corner/index_en.htm?press=audiovisual
