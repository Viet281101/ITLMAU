IP/09/723
Bruxelles, den 8. maj 2009Samhørighedspolitik i verdensklasse:
EU-kommissær Danuta Hübner taler på den første konference
på højt niveau om god regional forvaltningsskik i global
sammenhængDanuta Hübner, EU-kommissær for
regionalpolitik, holder den 11. maj hovedtalen på en konference i
Bruxelles, hvor der sættes fokus på "God regional forvaltningsskik i
global sammenhæng". Det er første gang, der afholdes en konference af
denne type. Der er 300 deltagere, herunder formænd for europæiske
regioner og repræsentanter fra Brasilien, Rusland, Kina, Canada, Paraguay,
Senegal, Burkina Faso og andre lande samt fra regionale organisationer som OLAGI
(Intermediate Governments of Latin America) og WAEMU (Den Vestafrikanske
Økonomiske og Monetære Union). Formålet med denne konference er
at se på erfaringerne med EU's samhørighedspolitik og lignende
politikker i andre dele af verden, set i sammenhæng med den stigende
interesse for denne politik i EU's eksterne forbindelser. Et af de centrale
emner, der kommer til debat, er, hvordan der kan skabes mere effektive systemer
for god forvaltningsskik for at sikre, at regionaludviklingspolitikken har en
optimal virkning.
Forud for konferencen udtalte EU-kommissær Danuta Hübner:
“Lande i hele verden står over for de samme udfordringer, ikke
mindst den globale økonomiske krise, men også aldrende befolkninger,
risici som følge af klimaændringerne og bekymring over
energiforsyningssikkerheden. I EU er vi i gang med at indgå partnerskaber
med lande uden for EU til fordel for begge parter. Vi kan konstatere, at mange
lande udviser en stigende interesse for EU's model for samhørighedspolitik
og de gode resultater med at fremme en afbalanceret regionaludvikling og skabe
muligheder. Deltagerne får på denne konference en unik mulighed for at
udveksle erfaringer og lære af hinanden." 
Konferencen varer i to dage og er arrangeret af Europa-Kommissionens
Generaldirektorat for Regionalpolitik i samarbejde med Generaldirektoratet for
Udvikling, Regionsudvalget og FOGAR (det globale forum for regionale
sammenslutninger). Ud over at gennemgå EU's erfaringer med
samhørighedspolitikken skal man på konferencen også se på
forskellige udviklingsmodeller, hvordan man udveksler erfaringer i et
tværnationalt samarbejde, og de europæiske regioners rolle i fremme af
partnerskaber med regioner andre steder i verden.
Andre kan få glæde af EU's erfaringer med
samhørighedspolitik 
I sin tale vil Danuta Hübner fremhæve det grundlæggende
princip i samhørighedspolitikken, nemlig fremme af økonomisk og social
samhørighed ved at mindske forskellene mellem medlemsstaternes og
regionernes udviklingstrin. Det er samhørighedspolitikkens primære
rolle, men de udfordringer, som EU's regioner har stået over for gennem
tiderne, har ændret sig, og EU-kommissæren ønsker at understrege,
hvordan EU-politikken bliver ændret for at kunne leve op til nye realiteter
og udgøre en mere strategisk og effektiv løsning.
Danuta Hübner vil understrege, at de nye udfordringer globalisering,
klimaændringer og demografiske ændringer har en kraftig "territorial"
dimension, der kræver en indsats på lokalt og regionalt plan. Hun vil
også fremhæve de projekter, der især har været vellykkede,
og de erfaringer, man navnlig har lært af under gennemførelsen af
samhørighedspolitikken, hvilket kan være nyttige oplysninger for lande
uden for EU. 
Konferencen er opdelt i tre workshopper. På den første,
"Regionale løsninger på globale udfordringer", sættes der
fokus på, hvordan forskellige regionale forvaltningsformer har bidraget til
udviklingsprogrammer både i og uden for EU. På den anden workshop,
"Det regionale samarbejdes rolle i en globaliseret verden",
gennemgås EU-regionernes voksende indflydelse på udviklingen af byer
og regioner i resten af verden, og der ses på, hvordan regionale
netværker kan bidrage til udvikling og bæredygtighed. På den
tredje workshop, "Regionale uligheder i vækstlandene", ses der
på omfanget af uligheder i forskellige dele af verden, og det vurderes, om
en geografisk baseret tilgang som f.eks. EU's samhørighedspolitik er den
mest effektive måde at udjævne sådanne uligheder på.
Baggrundsoplysninger
EU har undertegnet bilaterale aftaler med Kina, Rusland og Brasilien for at
styrke samarbejdet om regionalpolitik og forventer at undertegne en tilsvarende
aftale med Ukraine i den nærmeste fremtid. Blandt de fælles interesser
kan nævnes instrumenter til støtte for innovationsbaseret
regionaludvikling, klassificering af og inddeling i regioner samt fysisk
planlægning. 
Europa-Parlamentet har også for nylig vedtaget at finansiere et
pilotprojekt til fremme af samhørighedspolitikken på globalt plan (2
mio. EUR). 
Yderligere oplysninger om konferencen findes på webadressen: 
http://ec.europa.eu/regional_policy/conferences/globalreggov/index_en.htmYderligere oplysninger om internationale anliggender i EU's
samhørighedspolitik findes på webadressen: 
http://ec.europa.eu/regional_policy/international/index_en.htm
