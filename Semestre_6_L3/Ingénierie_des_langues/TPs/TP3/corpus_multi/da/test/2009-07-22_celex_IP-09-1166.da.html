IP/09 /1166   Bru xelles, den 22. juli 2009   Bulgari en og Rumænien: behov for politisk konsensus for at sætte gang i retsreformerne og bekæmpelsen af korruption  Der er nu behov for politisk støtte på tværs af partierne for at sætte skub i reformprocessen i begge medlemsstater. Der er imidlertid behov for mere for at sikre overbevisende resultater, hvad angår retsreformer, bekæmpelse af korruption og for Bulgariens vedkommende bekæmpelse af kriminalitet. Det er hovedkonklusionen af to rapporter, som Kommissionen godkendte i dag. Rumænien har inden for det sidste år fremlagt omfattende forslag til reformering af landets strafferet, civilret og retspleje, men der kræves større politisk støtte for at nå frem til en situation, hvor en uafhængig domstol hurtigt og effektivt kan træffe afgørelser vedrørende korruption på højt plan. Bulgarien er begyndt at omstrukturere sin anklagemyndighed, og der er som følge heraf registreret et stigende antal tiltaler og domfældelser. Samtidig er der behov for større politisk støtte til bekæmpelse af korruption og organiseret kriminalitet. Det bør klart have prioritet for den nye regering. Kommissionen erkender, at der er behov for yderligere støtte og overvågning, og opfordrer de øvrige medlemsstater til fortsat at yde bistand til Bulgarien og Rumænien med reformprocessen. For at yde vejledning til denne proces indeholder rapporterne en række konkrete henstillinger, som de to lande skal gennemføre i løbet af det næste år.  Formanden for Europa-Kommissionen José Manuel Barroso udtalte, at det nu er nødvendigt, at den dynamik, der er blevet skabt i reformprocessen, bakkes op af en national politisk konsensus, der involverer alle politiske partier og institutioner, og ledsages af mere overbevisende resultater. Han fortsatte med at sige, at borgerne i begge lande og i resten af EU skal føle, at ingen er hævet over loven. Han udtrykte desuden håb om, at de to regeringer hurtigt vil tage skridt til at gennemføre de konkrete henstillinger om reform, som Kommissionen har fremsat.  I lighed med tidligere rapporter er Kommissionens analyse baseret på en vurdering af de fremskridt, de bulgarske og de rumænske myndigheder har gjort, og på oplysninger fra medlemsstaterne, internationale organisationer, uafhængige eksperter og en række andre kilder. Kommissionen har foretaget adskillige tjenesterejser til Bulgarien og Rumænien bl.a. med støtte fra eksperter på højt niveau fra andre medlemsstater. I rapporterne tages der desuden hensyn til Bulgariens og Rumæniens besvarelse af det detaljerede spørgeskema, som Kommissionen har udarbejdet.  Det bemærke s i rapporten om fremskridtene i Bulgarien , at der er sket en positiv holdningsændring, og der indkredses en række tekniske foranstaltninger, som Bulgarien har truffet som reaktion på Kommissionens rapport fra juli 2008. Bulgarien har taget de indledende skridt til at forbedre sine resultater, hvad angår retsforfølgning af grove forbrydelser: en omstrukturering af landets anklagemyndighed og ændrede metoder har ført til et stigende antal tiltaler, navnlig vedrørende svig med EU-midler, og til nogle af de første domfældelser i forbindelse med organiseret kriminalitet.  Derudover har Bulgarien analyseret forsinkelserne i retssager vedrørende grov kriminalitet og fremsat henstillinger, der skal fremskynde retsprocedurerne, og som delvis er blevet gennemført, hvilket har ført til hurtig afslutning af visse sager. Højesterets tilsyn har givet opmuntrende resultater og strømlinet disciplinærprocedurerne, og højesteret har sammen med den øverste kassationsret været med til at sikre, at loven i højere grad anvendes på samme måde for alle.  Disse tegn på fremskridt har imidlertid endnu ingen virkninger haft for bulgarernes hverdag, idet de endnu ikke kan se forbedringer. Den generelle opfattelse i offentligheden er, at retsvæsenet i Bulgarien er langsomt og undertiden uretfærdigt, idet det hævdes, at visse anklagere og dommere er udsat for påvirkning og indblanding. Bulgarien lider stadig under, at landets straffelov er forældet, og at retspraksis er alt for formalistisk. Der er endnu ikke iværksat en tilbundsgående reform af retsvæsenet, og de positive resultater af de nylige reformbestræbelser er spredte. Det er nødvendigt, at de bakkes op på hensigtsmæssig vis af bred politisk konsensus og en overbevisende strategi, der gør bekæmpelse af organiseret kriminalitet og korruption til en topprioritet i Bulgarien. I rapporten efterlyses der et utvetydigt og langsigtet tilsagn fra Bulgarien om at opretholde og øge det tempo, hvormed der på nuværende tidspunkt gøres fremskridt, for at opnå betydeligere resultater, hvad angår efterforskning, retsforfølgning og domfældelse i forbindelse med korruption og organiseret kriminalitet på højt plan.  I rapporten vedrørende Rumænien bemærkes det, at myndighederne har reageret effektivt på den bekymring, Kommissionen gav udtryk for i sin midtvejsrapport fra februar 2009, ved at vedtage en ny straffelov og civillov og ved at fremsætte forslag til en reform af retsplejen. De positive resultater, hvad angår retsforfølgning i korruptionssager på højt plan, blev opretholdt og suppleret af foranstaltninger for at forbedre personalesituationen ved domstolene og hos anklagemyndigheden samt foranstaltninger for at forbedre sammenhængen i retspraksis, f.eks. ved at anklagemyndigheden i lovens interesse har anket domme, og en arbejdsgruppe har fremsat henstillinger. Det nationale integritetsagentur er nu taget i drift, hvilket har givet en række gode resultater ved, at det har fulgt op på formueerklæringer, mens der stadig ventes dom i de første retssager, integritetsagenturet har indledt.  Disse reformbestræbelser er imidlertid fortsat spredte. De er endnu ikke slået rigtig an og mangler at give rumænerne en række praktiske resultater. Det rumænske parlament bør bevise, at det er fast besluttet på at bekæmpe korruption på højt plan. Det er tydeligt, at der mangler initiativ for at løse problemerne med korruption på lokalt plan. Retspraksis er fortsat modstridende, og et retligt sammensurium af hastedekreter og gennemførelsesbestemmelser skaber manglende retssikkerhed. Generelt set har landet endnu ikke vist, at der er en bredt baseret politisk konsensus for reform og et utvetydigt tilsagn på tværs af de politiske partier for reelt at gøre fremskridt. Der er reelt risiko for, at et stadigt større netværk af lovgivning, gennemførelsesbestemmelser og praksis som følge af vedvarende interne stridigheder mellem politiske partier kan føre til, at fokus på slutmålet, nemlig at skabe et uafhængigt og stabilt retsvæsen, går tabt. I rapporten efterlyses der politisk konsensus i Rumænien, således at retsvæsenet kan arbejde uafhængigt, og at upartiske undersøgelser af korruption fører til, at der hurtigt og effektivt træffes afgørelser.  I begge rapporter erkendes det, at Kommissionen er nødt til at yde yderligere bistand og yderligere at overvåge reformprocessen i Bulgarien og Rumænien, indtil alle benchmark er opfyldt, og mekanismen for samarbejde og kontrol med Bulgarien og Rumænien kan ophæves.  B aggrund   Den 1. januar 2007 indførte Kommissionen mekanismen for samarbejde og kontrol med Bulgarien og Rumænien for at vurdere de to landets fremskridt på områderne retsreformer og bekæmpelse af korruption og organiseret kriminalitet. Kommissionen blev anmodet om regelmæssigt at rapportere om ledsageforanstaltningerne. Den udsendte sin første rapport den 27. juni 2007 og har siden aflagt rapport hvert halve år. I Kommissionens rapporter foretages der en vurdering af de fremskridt, der er gjort for at nå de benchmark, der blev fastsat på tidspunktet for tiltrædelsen, hvad angår retsreformer, bekæmpelse af korruption og ‑ for Bulgariens vedkommende ‑ organiseret kriminalitet. Rapporterne bygger på oplysninger fra de bulgarske og de rumænske myndigheder, Kommissionen og medlemsstaternes repræsentationer i de to lande, organisationer i civilsamfundet, foreninger og eksperter. Kommissionens rapporter suppleres af tilbundsgående tekniske rapporter om hvert land.  E n mere detaljeret oversigt vedrørende mekanismen for samarbejde og kontrol med Bulgarien og Rumænien og beskyttelsesforanstaltninger kan ses i   MEMO/07/260   .  Rapporterne kan ses i fuld længde på :     http://ec.europa.eu/dgs/secretariat_general/cvm/index_en.htm
