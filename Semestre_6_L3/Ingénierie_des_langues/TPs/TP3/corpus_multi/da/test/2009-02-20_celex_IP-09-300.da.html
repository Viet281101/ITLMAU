IP/09/300
Bruxelles, den 20. februar 2009Fem år med et udvidet EU har givet
vedvarende fordele og sat Europa bedre i stand til at tackle den nuværende
kriseDe seneste udvidelser af Den Europæiske Union
var en milepæl i bestræbelserne på at forene Europa og har
været til fordel for borgerne i hele EU. Økonomisk set har udvidelsen
resulteret i højere levestandarder i de nye medlemsstater, samtidig med at
den har skabt eksport- og investeringsmuligheder for de gamle medlemsstater. Den
har også bidraget til at styrke demokratiet, stabiliteten og sikkerheden i
vor verdensdel. Et udvidet EU står stærkere i spørgsmål af
global betydning, det være sig klimaændringer eller
verdensøkonomien og styringen af denne. Efter fem år er EU nu ikke
blot større, det er også stærkere, mere dynamisk og kulturelt set
rigere. I den nuværende vanskelige globale situation er den store
udfordring at modstå fristelsen til protektionistiske tendenser, som kunne
ødelægge de store fordele, som borgerne har fået gennem skabelsen
af et grænsefrit indre marked med 500 millioner mennesker. 
Joaquin Almunia, kommissær med ansvar for økonomiske og
monetære anliggender, udtalte i den forbindelse følgende:
"Udvidelserne i 2004 og 2007 var et stort historisk skridt. De afsluttede
opdelingen af Europa, bidrog til at styrke demokratiet og medførte
økonomiske fordele for alle EU-lande med hensyn til større
konkurrenceevne, større økonomisk vækst og større
jobskabelse. Vi må ikke lade krisen overskygge denne ubetingede succes.
Står vi sammen, kan vi finde løsningen på globale
spørgsmål såsom klimaændringer eller en ny international
finansiel styring. Er vi splittet, når vi ingen resultater."  
Olli Rehn, kommissær med ansvar for udvidelse,
tilføjede:"Udvidelsen har fungeret som et anker for stabilitet og
været en drivkraft for demokrati og retsstatsprincipper i Europa.
Økonomisk set har den været til gavn for både nye og gamle
medlemsstater, altså EU som helhed. Den har betydet en udvidelse af
området med fred og velstand til næsten 500 millioner mennesker og
øget vores betydning på verdensplan." 
Det er nu fem år siden, at EU optog 10 nye
medlemmer[1[1]] fra Central- og
Østeuropa og derved gjorde en ende på flere årtiers deling som
følge af den kolde krig. I 2007 blev yderligere to medlemmer optaget,
nemlig Bulgarien og Rumænien. I en meddelelse om fem år med et udvidet
EU påvises det, at udvidelsen har givet alle parter meget store
økonomiske fordele.  
Det udvidede EU er nu det største integrerede økonomiske
område i verden og tegner sig for over 30 % af verdens BNP og over 17 % af
verdenshandelen. Dette sætter EU i stand til at optræde som en
afgørende aktør i en globaliseret verden. Det er med til at bestemme,
hvilken form globaliseringen skal tage, og tjener derved borgernes interesser.Indtægten pr. indbygger i de nye medlemsstater er steget fra 40 % af
gennemsnittet i de gamle medlemsstater i 1999 til 52 % i 2008, og væksten
lå på gennemsnitlig 5,5 % fra 2004-2008 i forhold til 3,5 % i
1999-2003. Dette har imidlertid ikke været på bekostning af de gamle
medlemsstater, hvis vækst lå på ca. 2,2 % om året fra
2004-2008, med et tilsvarende tal for 1999-2003. 
Udvidelsen øgede også samhandelsmulighederne. I 2007 gik
næsten 80 % af de nye medlemsstaters eksport til resten af EU. De gamle
medlemsstater oplevede også, at deres afsætning til de nye
medlemsstater steg til ca. 7,5 % af deres samlede eksport i 2007 i forhold til
4,75 % for ti år siden. 
Arbejdsløsheden i de nye medlemsstater er faldet fra et ofte meget
højt niveau til et niveau, der svarer til niveauet i resten af EU - omkring
7 % i 2007. De gamle medlemsstaters frygt for en massiv indvandring af
arbejdskraft er ikke blevet en realitet. I de fleste værtsmedlemsstater har
antallet af vandrende arbejdstagere ikke oversteget 1 % af den lokale befolkning
i den arbejdsdygtige alder og har bidraget til at afhjælpe mangelen på
arbejdskraft. Et væsentligt træk ved det meste af denne vandring har
været dens midlertidige karakter – i Det Forenede Kongerige er 50 %
af de seneste migrantarbejdere vendt tilbage til deres oprindelsesland.
Den nuværende globale krise skaber problemer for alle lande, herunder
EU-landene, og arbejdsløsheden er stigende overalt.
Et stort, forenet EU er imidlertid bedre i stand til at klare denne og andre
udfordringer, end hvis medlemsstaterne optræder på egen hånd. EU
har truffet samordnede foranstaltninger til at stabilisere banksystemet og
fremme den økonomiske genopretning. Disse foranstaltninger - suppleret med
andre, som er under udarbejdelse, herunder især med henblik på at
genetablere de altafgørende kreditkanaler for økonomien –
sætter os i stand til at forudse et gradvist opsving fra slutningen af
dette år.  
Nye medlemsstater, der i øjeblikket oplever en voldsom opbremsning i
væksten, støttes med omfattende midler, som er til rådighed under
EU's samhørighedspolitik. Betalingsbalancemekanismen giver EU mulighed for
at komme medlemsstater uden for euroområdet, som har brug for midlertidig
bistand,  til undsætning.  
De fælles konkurrence- og statsstøtteregler sikrer, at der
gælder ensartede spilleregler for virksomhederne.
Lissabonstrategien for vækst og beskæftigelse udpeger de reformer,
der vil styrke vore økonomiers vækstpotentiale og gøre dem mere
modstandsdygtige over for globale rystelser. 
Kommissionen samarbejder med medlemsstaterne om at omlægge Den
Europæiske Socialfond, så den kan bidrage til at holde folk i
beskæftigelse i såvel de gamle som de nye medlemsstater. Kommissionen
arbejder også på at reducere krisens bredere sociale virkninger, bl.a.
gennem Den Europæiske Fond for Tilpasning til Globaliseringen. 
Den reformerede stabilitets- og vækstpagt udgør et solidt
fundament, som sætter os i stand til at stimulere efterspørgslen og
jobskabelsen på kort sigt, samtidig med at vi fastholder kursen for sunde
og holdbare offentlige finanser på mellemlang og lang sigt. 
Full Communication and analytical report available on:
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Tjekkiet, Cypern,
Estland, Ungarn, Letland, Litauen, Malta, Polen, Slovenien og Slovakiet.
