IP/09/238
Bruxelles, den 10. februar 2009400 byer påtager sig med en
borgmesteraftale under Kommissionens ledelse at gå videre end EU's
20 %-energimålVed en højtidelig ceremoni, der fandt sted i
dag i Europa-Parlamentets mødesal, påtog mere end 350 byer i hele EU
sig med undertegnelsen af borgmesteraftalen at gå videre end EU's
energimål, som tilsigter at nedbringe
CO2-emissionerne med 20 % senest i
2020. Med dette initiativ, som Europa-Kommissionen har taget i partnerskab med
Regionsudvalget, vil repræsentanterne for mere end 60 mio. borgere
samarbejde om at opfylde det fælles mål om at ændre vort
miljø og udnytte energi mere fornuftigt.
"Hovedparten af den europæiske energiproduktion forbruges i
byområder. Kampen mod klimaændringer vil skulle kæmpes og vindes
i byerne. Derfor giver det engagement, som borgmestre i hele EU viser ved at
undertegne borgmesteraftalen, et stærkt signal om håb – navnlig
i de vanskelige tider, som vi må se i møde", udtalte kommissær
Andris Piebalgs.
Formanden for Regionsudvalget, Luc Van den Brande, sagde i sin tale ved
undertegnelsesceremonien: "Borgmesteraftalen er et fremragende initiativ, som
vil blive stadig mere udbredt i partnerskab med Regionsudvalget. EU's
ambitiøse mål om at nedbringe drivhusgasemissionerne kan kun opfyldes,
hvis de europæiske lokale og regionale myndigheder løfter i flok og
engagerer sig som partnere. Aftalen er ikke forbeholdt større byer: mindre
byer, landsbyer og regioner som helhed bør også opmuntres til at
undertegne aftalen og påtage sig denne miljøforpligtelse.
Regionsudvalget ser også nærmere på idéen om at etablere et
netværk for byer og regioner, som har undertegnet aftalen, for at
bistå dem med at udveksle bedste praksis, idéer og erfaringer."
Mere end 100 borgmestre fra hele EU deltog i åbningsceremonien under
ledelse af Europa-Kommissionens formand, Jose Manuel Barroso, EU's
kommissær med ansvar for energi, Andris Piebalgs, formanden for
Regionsudvalget, Luc Van den Brande, næstformanden for Europa-Parlamentet,
Alejo Vidal Quadras, og borgmestrene for Budapest, Gábor Demszky, Hamborg,
Ole von Beust, Madrid, Alberto Ruiz Gallardón, Riga, Jānis Birks, og
Växj&#246; (Sverige), Bo Frank.
Sideløbende med ceremonien er det nye websted for borgmesteraftalen
lanceret i dag. Det skal fungere som netværksportal og støttestruktur
for deltagende byer og borgere. Det nye websted www.eumayors.eu, indeholder nyheder
og billeder fra de igangværende aktiviteter og information om de deltagende
byer.
Yderligere oplysninger findes i MEMO/09/59.
