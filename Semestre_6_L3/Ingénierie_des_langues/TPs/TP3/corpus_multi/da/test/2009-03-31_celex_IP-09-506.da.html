IP/09/506
Bruxelles, den 31. marts 2009Det bliver meget billigere og nemmere at
beskytte varemærker i EUEuropa-Kommissionen og medlemsstaterne har
besluttet igen at nedsætte de gebyrer, der skal betales til det EU-agentur,
der står for tildeling af EU-varemærkerettigheder, dvs. OHIM (Kontoret
for Harmonisering i det Indre Marked, der har hjemsted i Alicante, Spanien), og
at forenkle registreringsproceduren. Dette initiativ, der kommer oven i
gebyrnedsættelsen i 2005 (IP/05/1289),
vil gøre det meget nemmere og billigere for virksomheder, der opererer
inden for EU's indre marked, at beskytte deres varemærker. Det vil
medføre en besparelse for dem på omkring 60 mio. EUR om
året. De nye gebyrer træder i kraft den 1. maj 2009.
Charlie McCreevy, der er EU-kommissær med ansvar for det indre marked og
tjenesteydelser, sagde ved præsentationen af dette initiativ: "Dette er
godt nyt for virksomheder i Europa. Den væsentlige nedsættelse af
gebyrerne og forenklingen af procedurerne betyder, at det bliver langt billigere
og nemmere at opnå en EU-dækkende beskyttelse af varemærker. Det
vil være til fordel for iværksættere og stimulere den
økonomiske aktivitet i disse økonomiske krisetider og især gavne
små og mellemstore virksomheder, for hvilke de økonomiske omkostninger
og procedurerne forbundet med denne beskyttelse ofte er meget byrdefuld."
OHIM's formand, Wubbo de Boer, sagde ved samme lejlighed: "Når en lille
virksomhed beskytter sit varemærke på EU-plan, beskytter den sin
fremtidige ret til at have uhindret adgang for sine varer og tjenesteydelser til
det indre marked. For større virksomheder er det meget vigtigt, at de
beskytter deres varemærker, når de opererer på det internationale
marked."
De nedsatte gebyrer og forenklingen af proceduren består
grundlæggende set i at fastsætte registreringsgebyret for
EF-varemærker til nul. Virksomheder vil derfor kun skulle betale et
ansøgningsgebyr og ikke længere et registreringsgebyr. Det betyder, at
det også kommer til at tage langt kortere tid at behandle registreringen af
et EF-varemærke.
I praksis betyder det, at en virksomhed, i stedet for at betale 1 750
EUR for ansøgningen om og registreringen af et EF-varemærke, fremover
kun skal betale et ansøgningsgebyr på 1 050 EUR. Virksomheder,
der indgiver deres ansøgning over internettet, vil kun blive afkrævet
900 EUR i ansøgningsgebyr mod det nuværende samlede beløb
på 1 600 EUR. 
Disse reducerede gebyrer indebærer, at virksomheder fremover kommer til
at betale 40 % mindre for et EF-varemærke og hele 44 % mindre,
hvis de indgiver deres ansøgning ad elektronisk vej.
Desuden vil det individuelle gebyr for internationale
varemærkeansøgninger og internationale registreringer, hvor Det
Europæiske Fællesskab er designeret i henhold til Madrid-protokollen,
falde fra 1 450 EUR til 870 EUR, hvilket også svarer til et fald
på 40 %.
Baggrund
OHIM blev oprettet af Ministerrådet i 1994. Siden påbegyndelsen af
agenturets virksomhed i 1996 er efterspørgslen efter EF-varemærker
vokset støt og til tider dramatisk. Til dato har OHIM sammenlagt
registreret over 500 000 varemærker på vegne af flere hundrede
tusinde virksomheder fra hele verden. OHIM er et selvfinansierende EU-agentur,
og derfor stammer dets ressourcer udelukkende fra de gebyrer, som virksomhederne
betaler for dets tjenester. Det modtager ingen økonomisk støtte fra
EU's skatteydere, og som en non-profit organisation skal der være balance
på dets budget. 
De seneste år er det lykkedes OHIM at gennemføre et ambitiøst
program, der skal forbedre produktiviteten og effektiviteten og samtidig sikre,
at agenturet bliver ved med at levere en ydelse af den kvalitet, der har
tiltrukket stadig flere brugere. Trods nedsættelsen af agenturets gebyrer i
2005 har OHIM på det seneste akkumuleret meget store kontantreserver.
Som følge heraf kan OHIM fortsat både investere i forbedringer af
sine tjenester, især sine onlinetjenester, og i nedbringelse af
responstiden og samtidig dele gevinsten ved den forøgede effektivitet med
hele erhvervslivet og især små og mellemstore virksomheder, som ofte
kan finde det uoverkommeligt at betale for beskyttelsen af et varemærke og
for håndhævelsen af denne varemærkebeskyttelse.
Den nye gebyrnedsættelse er blevet grundigt drøftet med
medlemsstaterne. Den udgør første del af en større pakke af
foranstaltninger, der skal sikre bedre balance på OHIM's budget i fremtiden
i overensstemmelse med den aftale, der blev indgået på det fælles
møde for OHIM's administrationsråd og budgetudvalg i september
2008.
Flere oplysninger:
http://ec.europa.eu/internal_market/indprop/tm/index_en.htm
http://oami.europa.eu
