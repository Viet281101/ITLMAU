IP/09/26
Bruxelles, den 9. januar 2009Biografer: EU's filmstøtte bliver
globalI dag vedtog Europa-Kommissionen et nyt MEDIA
MUNDUS-program, som er et bredt internationalt samarbejdsprogram for den
audiovisuelle sektor og har til formål at udbygge de kulturelle og
forretningsmæssige relationer mellem Europas filmindustri og
filmproducenter fra tredjelande. EU vil yde 15 mio. EUR i finansiering i
perioden 2011-2013 til projekter, der indsendes af branchefolk fra av-sektoren i
EU og tredjelande. Samarbejde med den europæiske filmindustri er
stærkt efterspurgt over hele verden, som det fremgår af den vellykkede
indledende foranstaltning "MEDIA International", hvorunder EU ydede 2 mio. EUR i
finansiering til 18 projekter med deltagelse af internationale partnere (IP/08/1273).
Det nye MEDIA MUNDUS-program løber i perioden 2011-2013 og vil bygge videre
på denne voksende interesse og de muligheder, som det
verdensomspændende samarbejde inden for av-sektoren frembyder. Det vil
udvide forbrugernes valgmuligheder ved at bringe kulturelt forskelligartede
produkter på det europæiske og det internationale marked og skabe nye
forretningsmuligheder for branchefolk fra av-sektoren i Europa og over hele
verden.
"Det internationale audiovisuelle landskab har forandret sig markant
igennem de seneste to årtier, ikke mindst under indtryk af nye teknologier
som bestillings-tv, internet-tv og digitalt flerkanal-tv. Dette har affødt
en stigende efterspørgsel efter mere audiovisuelt indhold, så vi
må "fylde" alle disse nye teknologier med nyt og spændende indhold,"
sagde Viviane Reding, EU's mediekommissær. "Jeg tror, at MEDIA
MUNDUS er det rette kulturelle svar på denne globale teknologiske
udfordring. Det vellykkede igangværende MEDIA-program og "MEDIA
International" har vist, at der er behov for et efterspil: tiden er kommet til
at blive global. Det er min forventning, at EU-borgerne meget snart vil se
resultatet af dette nye initiativ i biografen rundt om hjørnet!"
Det foreslåede nye MEDIA MUNDUS-program har til formål at:fremme informationsudvekslingen mellem branchefolk fra av-sektoren, bl.a.
via uddannelsesaktiviteter og stipendier, som kan bane vej for opbygningen af
netværk mellem branchefolk fra av-sektoren i Europa og tredjelande. Dette
vil forbedre adgangen til udenlandske markeder og opbygge tillid og langvarige
forretningsrelationer
øge konkurrenceevnen og den tværnationale
distribution af audiovisuelle værker over hele verden gennem lettere adgang
til ko-produktioner
skabe øget udbredelse og eksponering af audiovisuelle værker
på verdensplan og øge offentlighedens, især de unges,
efterspørgsel efter kulturelt forskelligartet audiovisuelt indhold.
Det nye MEDIA MUNDUS-program løber i perioden 2011-2013.
Baggrund:
Via det igangværende MEDIA 2007-program ydes der finansiering på
755 mio. EUR til Europas audiovisuelle sektor i perioden 2007-2013 for derved at
hjælpe branchens folk med at få adgang til uddannelse og med at
udvikle, distribuere og markedsføre deres værker i hele Europa (IP/07/169).
I maj 2008 vandt fire MEDIA-finansierede film prestigefyldte priser på
Cannes-filmfestivalen, bl.a. Palme d'Or (Entre Les Murs, Frankrig) og
Grand Prix du Jury (Gomorra, Italien) (IP/08/800).
De var blandt 14 film, som blev fremvist på Cannes-filmfestivalen, og som
er udviklet og distribueret med støtte på over 900 000 EUR fra
MEDIA (IP/08/741).
MEDIA-støttede film triumferede også på Academy Awards med
Oscar-statuetter til The Counterfeiters (Die
Fälscher/Østrig-Tyskland) og La Vie en Rose (La
Môme/Frankrig) (IP/08/298).
Listen over forslag til "MEDIA International" og listen over
støttemodtagere findes på: 
http://ec.europa.eu/information_society/media/prep_action/index_en.htm
Om MEDIA MUNDUS: 
http://ec.europa.eu/information_society/media/mundus/index_en.htm
