IP /09/1292   Bruxelles , den 9. september 2009   Forbrugere : EU slår ned på websteder, der sælger forbrugerelektronik   EU-kommissær med ansvar for forbrugerbeskyttelse, Meglena Kuneva, offentliggjorde i dag resultaterne af en EU-undersøgelse – der omfatter 26 medlemsstater samt Norge og Island - af vildledende reklame og urimelig praksis på websteder, der sælger forbrugerelektronik. Indsatsen vedrører 369 websteder, der sælger seks af de mest populære former for forbrugerelektronik i EU, nemlig digitalkameraer, mobiltelefoner, MP3-afspillere, dvd-afspillere, computerudstyr og spillekonsoller. Undersøgelsen omfattede 200 af de største websteder, der sælger elektronisk udstyr, og yderligere over 100 websteder, der blev undersøgt som følge af forbrugerklager. Resultaterne af den kontrol, der blev gennemført i maj i år, viste uregelmæssigheder hos 55 % af de undersøgte websteder, især hvad angår vildledende oplysninger om forbrugerrettigheder og varens samlede pris samt ufuldstændige kontaktoplysninger om forhandleren. Medlemsstaternes indledende kontrol vil nu blive fulgt op af en håndhævelsesfase, hvor myndighederne vil kontakte virksomhederne og bede dem om at rette oplysningerne på deres websted eller redegøre for deres holdning. På dette stadie har tre lande – Island, Letland og Norge – offentliggjort navnene på de websteder, der indgik i undersøgelsen (jf.   MEMO/09/379   ).  EU-kommissær med ansvar for forbrugerbeskyttelse, Meglena Kuneva, sagde: "Vi rettede vores indsats specifikt mod websteder, der sælger elektroniske produkter, for jeg ved fra min egen postmængde og fra de mange klager, der bliver indgivet til de europæiske forbrugercentre, at forbrugerne virkelig står over for et problem her. Vi fandt ud af, at over halvdelen af de online-forhandlere, der sælger elektroniske varer, svigter forbrugerne. Problemet findes i hele EU, og der er derfor brug for en overordnet løsning. Der skal gøres en stor indsats i de kommende måneder for at rydde op i denne sektor. Forbrugerne i EU fortjener bedre."  Markedet for elektroniske varer   O nline-detailsalget af forbrugerelektronik i EU udgør ca. 6,8 mia. EUR (2007), og næsten en ud af fire forbrugere i EU, som har købt varer på nettet, har købt elektronik (inkl. kameraer). Over halvdelen af de klager vedrørende nethandel, som blev indgivet til det europæiske netværk af forbrugercentre i 2007, vedrørte køb af elektronisk udstyr.  "Rent hus"-undersøgelsen  I maj 2009 kontrollerede medlemsstaternes håndhævende myndigheder (i samarbejde med Europa-Kommissionen) en række websteder, der sælger elektronik, med henblik på at undersøge, om webstederne overholdt de tre love, der udgør kernen i forbrugerlovgivningen, nemlig direktivet om fjernsalg, direktivet om elektronisk handel og direktivet om urimelig handelspraksis (yderligere oplysninger, se   MEMO/09/379   ).  "Rent hus"-undersøgelsen fokuserede på 3 nøgleområder:     1. Kontaktoplysninger om forhandleren: I henhold til EU-lovgivningen skal der findes fuldstændige oplysninger om forhandlerens navn, fysiske adresse og e-mail-adresse.    2. Klare oplysninger om tilbuddet (den samlede pris og en tydelig produktbeskrivelse): I henhold til EU's forbrugerlovgivning skal internetforhandlerne formidle klare oplysninger om varens egenskaber og om de samlede omkostninger (herunder afgifter), supplerende leveringsomkostninger og betalingsordninger. Den samlede pris, som kunden skal betale, skal være den samme, som er opgivet i oplysningerne inden købet.    3. Tydelige oplysninger om forbrugerrettigheder: I henhold til EU-lovgivningen skal forbrugerne oplyses om deres EU-dækkende "returret", dvs. at en vare, der er købt ved fjernsalg kan returneres inden mindst 7 dage uden særlig begrundelse . I forbindelse med undersøgelsen kontrollerede myndighederne desuden nøjagtigheden af de supplerende oplysninger, der blev givet om forbrugerrettigheder såsom garantier og tilbagebetalinger.    R esultaterne Herunder ses resultaterne af undersøgelsen:    På 55 % af de 369 undersøgte websteder blev der konstateret uregelmæssigheder, som nu undersøges nærmere. 13 % af de problematiske websteder vil kræve grænseoverskridende samarbejde mellem de nationale myndigheder. De mest almindelige problemer var:    Vildledende oplysninger om forbrugerrettigheder (66 % af de problematiske websteder). Køberne blev ikke oplyst om deres "returret" – retten til at annullere købet af en vare ved fjernsalg inden for mindst 7 dage og returnere varen uden at angive en årsag - eller fik vildledende oplysninger herom. De fik eksempelvis fortalt, at forhandleren ikke kunne tage varen tilbage, eller at de kun kunne få et tilgodehavende og ikke en kontant tilbagebetaling. I andre tilfælde fik forbrugere vildledende oplysninger om deres ret til at få repareret eller byttet et defekt produkt i mindst 2 år efter købsdatoen (f.eks. blev de fortalt, at denne ret kun varede et år).    Vildledende oplysninger om den samlede pris (45 % af de problematiske websteder). Oplysningerne om de supplerende leveringsomkostninger manglede eller var vanskelige at finde. De supplerende omkostninger blev først pålagt i forbindelse med den endelige betalingsfase. På visse websteder gik man så vidt som at love "fri levering" eller en "all inclusive" pris, selv om der faktisk blev pålagt leveringsomkostninger.    Manglende eller ufuldstændige kontaktoplysninger om forhandleren (33 % af de problematiske websteder). Oplysningerne om forhandlerens navn, fysiske adresse eller e-mail-adresse manglede eller var ufuldstændige, hvorfor forhandlerne ikke kunne kontaktes i tilfælde af problemer.   Næste skridt  De nationale myndigheder vil kontakte forhandlerne og bede dem om at rette oplysningerne på deres websted, redegøre for deres holdning eller rette op på de konstaterede problemer. Hvis de ikke efterkommer henstillingen, risikerer de sagsanlæg, som fører til bødestraf eller lukning af deres websted. Håndhævelsesresultaterne fra hele EU vil blive præsenteret medio 2010.  Eksempler på gode og dårlige websteder, der sælger forbrugerelektronik :    http://ec.europa.eu/consumers/enforcement/sweep/electronic_goods/index_en.htm
