IP/09/362
Bruxelles, den 6. marts 2009Eu og Indien, der begge har 23 officielle
sprog, undertegner en fælles erklæring om
flersprogethedEU-kommissær Leonard Orban undertegner i dag
en fælles erklæring om flersprogethed sammen med den indiske minister
Daggubati Purandeshwari, der repræsenterer den indiske regering. Med denne
erklæring har Europa-Kommissionen og den indiske regering ønsket at
styrke samarbejdet og dialogen om væsentlige spørgsmål, bl.a.
sproglig mangfoldighed og interkulturel dialog, sprogs betydning for
beskæftigelsesegnetheden, erhvervslivets konkurrenceevne og den sociale
samhørighed; livslang sproglæring, nye teknologier til
sproglæring samt terminologi.
"Indiens erfaringer med sproglig mangfoldighed er enestående i
verden, og jeg er overbevist om, at EU og Indien kan lære af hinanden
på dette område," udtalte Leonard Orban, EU-kommissær
for flersprogethed.
Den fælles erklæring er en opfølgning af topmødet mellem
EU og Indien i Marseilles den 29.september 2008, hvor ledere fra EU og Indien
forpligtede sig til at indlede en dialog om fremme af sprog, interkulturel
dialog og flersprogethed. 
Første skridt i retning af denne dialog blev taget i december 2008 med
konferencen om flersprogethed og kulturel dialog under globaliseringen
("Multilingualism and Cultural Dialogue in Globalisation"), som fandt sted i New
Delhi i Indien i forbindelse med det europæiske år for interkulturel
dialog 2008. Konferencen blev arrangeret i fællesskab af
Europa-Kommissionen, den franske ambassade (under Frankrigs EU-formandskab), den
indiske kommission for viden (Indian National Knowledge Commission) og de
nationale institutter for kultur i EU (gruppen EUNIC-Indien). Delhi Universitet
var vært for konferencen. Yderligere oplysninger om konferencen findes
på http://ec.europa.eu/education/languages/news/news3134_en.htm.
Med et befolkningstal på 1,1 mia. indbyggere er Indien et unikt eksempel
på etnisk, sociokulturel og religiøs mangfoldighed, som også
omfatter en meget stor sproglig mangfoldighed. Ifølge
folketællingsrapporten fra 2001 tales 29 sprog hver af over 1 mio.
mennesker, som har det pågældende sprog som modersmål, 122 sprog
tales hver af mindst 10 000 personer, og andre 234 sprog tales af
færre personer. Det er i den indiske forfatning fastsat, at hindi er
republikkens officielle sprog. Engelsk kan anvendes i officielle
sammenhænge, og landet har 22 officielle regionale sprog. Denne omfattende
sproglige mangfoldighed har været en kendsgerning gennem hele Indiens
historie og anses i landet for at være et ganske naturligt
fænomen.
EU har et tilsvarende sprogligt landskab, og det gør Indien til en
oplagt partner inden for flersprogethed. Den fælles erklæring
indeholder bestemmelser om regelmæssige drøftelser og udveksling af
eksempler på god praksis.
