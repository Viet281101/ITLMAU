IP/09/341
Bruxelles, den 3. marts 2009EU iværksætter kampagne for
ligelønEuropa-Kommissionen har i dag iværksat en
EU-omfattende kampagne, der skal bidrage til at løse problemet med
lønforskellen mellem mænd og kvinder. I EU som helhed tjener kvinder i
gennemsnit 17,4 % mindre end mænd. Det enkle princip "lige løn
for lige arbejde" står centralt i kampagnen, der iværksættes som
led i den internationale kvindedag den 8. marts med det mål for øje at
øge bevidstheden i samfundet om den kønsbestemte lønforskel, og
om, hvad der ligger til grund for den, og hvordan problemet
løses.
"Årsagerne til, at der er forskel på mænds og kvinders
løn er mange, og der er behov for løsninger på flere planer. En
løsning forudsætter, at der sættes ind på alle niveauer, og
at alle involverede, fra arbejdsgivere og fagforeninger til nationale
myndigheder og almindelige borgere, engagerer sig i sagen. Vores kampagne vil
gøre folk mere bevidste om, hvorfor kvinder i Europa stadig tjener så
meget mindre end mænd, og hvad der kan gøres ved det," sagde EU's
kommissær for ligestilling Vladimír &#352;pidla. "I vore dages
økonomiske klima er lighed mellem mænd og kvinder vigtigere end
nogensinde. Kun hvis vi udnytter det fulde potentiale af vores samlede talenter,
kan vi løse problemet," tilføjede han.
Lige løn for lige arbejde er et af EU's grundlæggende principper.
Det er grundfæstet i Romtraktaten fra 1957, og allerede i 1975 blev det
lagt til grund for et direktiv, der forbyder enhver forskelsbehandling i
lønforhold mellem mænd og kvinder, der udfører samme arbejde
eller arbejde af samme værdi. Som en følge heraf er antallet af
entydige og åbenbare tilfælde af direkte forskelsbehandling –
forskellig løn til mænd og kvinder, der udfører nøjagtig det
samme arbejde, har samme erfaring og kvalifikationer og yder lige meget –
faldet betydeligt takket være den effektivitet, som EU-lovgivningen og de
nationale lovgivninger på ligelønsområdet har vist sig at have.
Men hvorfor er der så stadig en lønforskel mellem mænd og kvinder
på 17,4 % i EU?
Ved den kønsbestemte lønforskel forstås forskellen før
skat mellem den gennemsnitlige timeløn for kvinder og mænd i alle dele
af samfundet. Den er udtryk for en stadig vedvarende forskelsbehandling og
ulighed på arbejdsmarkedet, som i praksis hovedsagelig rammer kvinder. For
eksempel anses kvinders arbejde stadig ofte for at være mindre værd
end mænds, og kvinder arbejder ofte i sektorer, hvor lønnen i
gennemsnit er lavere end i sektorer, der er domineret af mænd; i
supermarkeder for eksempel tjener den kvindelige medarbejder ved kassen normalt
mindre i løn end den mandlige butiksassistent.
Lønforskellen reducerer også kvinders livsløn og pension og
kan føre til fattigdom senere i livet. 21 % af kvinder i alderen 65
år eller derover risikerer fattigdom, mens den samme risiko kun består
for 16 % af mændene.
Kampagnens formål er at gøre folk mere bevidste om, at der er en
lønforskel, og om, hvordan problemet kan løses. Kampagnen henvender
sig til borgere, arbejdsgivere og arbejdstagere med eksempler på god
praksis fra rundt om i Europa og en værktøjskasse for arbejdsgivere og
fagforeninger på EU-plan og nationalt plan. Af andre tiltag kan nævnes
kampagnens websted, annoncering i den europæiske presse og en
plakatkampagne.
Kampagnen er en opfølgning af Kommissionens meddelelse om politikken
vedrørende den kønsbestemte lønforskel fra 2007, hvori den
undersøgte årsagerne til lønforskellen og formulerede forslag til
foranstaltninger på EU-plan. Kommissionen understregede i meddelelsen, at
der er behov for at øge folks bevidsthed om den kønsbestemte
lønforskel og om, hvordan problemet kan løses ved hjælp af en
indsats på alle niveauer, der inddrager alle interesserede parter og
sætter fokus på alle de faktorer, der spiller ind.
Den årlige ligestillingsrapport
Rapporten om ligestilling mellem mænd og kvinder 2009, som Kommissionen
ligeledes har fremlagt i dag, bekræfter, at der på trods af visse
fremskridt hen imod ligestilling mellem kønnene stadig er betydelige
lønforskelle på adskillige områder. Kvindernes
beskæftigelsesrate er ganske vist steget støt i løbet af de
seneste år (nu 58,3 % for kvinder mod 72,5 % for mænd), men
kvinder er stadig oftere på deltid end mænd (31,2 % for kvinder
og 7,7 % for mænd), og der er flere kvinder end mænd i sektorer,
hvor lønnen er lav (mere end 40 % af kvinderne arbejder i sundheds-
eller undervisningssektoren eller i den offentlige forvaltning – dobbelt
så mange som mænd). Til gengæld udgør kvinderne 59 % af
alle nye universitetsuddannede.
Kvinder og mænds deltagelse i beslutningsprocesserne
En ny ekspertrapport, som Kommissionen har ladet udarbejde, bekræfter,
at kvinder også er stærkt underrepræsenterede i de
økonomiske beslutningsprocesser og i europæisk politik.
Centralbankerne i alle 27 EU-medlemsstater har en mandlig direktør.
Underrepræsentationen af kvinder på topposter er særlig
udpræget i store virksomheder, hvor mænd udgør næsten
90 % af bestyrelsesmedlemmerne i ledende selskaber, der er blandt de
højest rangerende virksomheder i de enkelte lande, og dette tal har kun
ændret sig lidt i de seneste år.
Andelen af folkevalgte kvinder i de nationale parlamenter er steget med
omkring 50% i løbet af det sidste tiår, fra 16 % i 1997 til
24 % i 2008. Europa-Parlamentet ligger med 31 % kvinder lige over
dette tal. I gennemsnit er der cirka tre gange så mange mænd som
kvinder blandt ministre i nationale regeringer (25 % kvinder og 75 %
mænd).
MEMO/09/91
Yderligere oplysninger:
Websted for kampagnen mod kønsbestemte lønforskelle
http://ec.europa.eu/equalpay 
2009-rapport om ligestilling mellem kvinder og mænd
http://ec.europa.eu/social/main.jsp?catId=418&amp;langId=en
Kvinder i europæisk politik – tid til handling
http://ec.europa.eu/employment_social/publications/booklets/equality/pdf/ke8109543_en.pdfNyheder på video om kønsbestemte lønforskelle og mænd og
kvinder i beslutningsprocessen
http://www.tvlink.org
