IP/09/275
Bruxelles, den 18. februar 2009Kommissionen foreslår, at der oprettes
et europæisk asylstøttekontorKommissionen har i dag vedtaget et forslag til
forordning om oprettelse af et europæisk asylstøttekontor. Med
forslaget, der indgår som en del af pagten om indvandring og asyl,
efterkommer Kommissionen en anmodning fra Det Europæiske Råd.
Forslaget vil gøre det muligt hurtigt at oprette et operationelt agentur,
der skal koordinere og styrke samarbejdet mellem medlemsstaterne på
asylområdet, og derved fremme en indbyrdes tilnærmelse af den
forskellige praksis i medlemsstaterne. Asylstøttekontoret skal desuden
bidrage til at skabe konvergens mellem de regler på asylområdet, der
findes i EU.
Næstformand Jacques Barrot, der er kommissær med ansvar for
frihed, sikkerhed og retfærdighed, udtalte, at Kommissionen arbejder aktivt
for at etablere et fælles europæisk asylsystem, og at det i den
forbindelse er nødvendigt ikke blot at sikre en indbyrdes tilnærmelse
af de respektive lovgivninger, men også af praksis. Han fortsatte med at
sige, at det er vigtigt, at medlemsstaternes kompetente tjenester på
asylområdet har adgang til konkret hjælp, der kan dække deres
daglige og operationelle behov. Han tilføjede, at med de
asylstøtteteam, som vil blive indsat af asylstøttekontoret vil der
ligeledes kunne findes fælles løsninger på nødsituationer,
som f.eks. når der ankommer et meget stort antal asylansøgere.
Den nuværende praksis, hvad angår gennemførelsen af
lovgivningen på asylområdet, viser, at der findes store forskelle
mellem medlemsstaternes praksis i behandlingen af ansøgninger om
international beskyttelse. En iraker har f.eks. 71 % chance for at få
beskyttelse i én medlemsstat, men kun 2 % i en anden medlemsstat. I
handlingsplanen på asylområdet, som Kommissionen vedtog i juni 2008,
blev der foreslået en ambitiøs udvidelse og ændring af
europæisk lovgivning på asylområdet. Dette arbejde er i gang, men
bør støttes gennem en styrkelse af det administrative samarbejde
mellem medlemsstaterne for således at sikre en indbyrdes tilnærmelse
af de forskellige nationale praksis.
Asylstøttekontoret skal støtte medlemsstaterne i deres indsats for
at gennemføre en mere sammenhængende og retfærdig asylpolitik ved
f.eks. at hjælpe dem med at indkredse god praksis, afholde
uddannelseskurser på EU-plan eller forbedre adgangen til oplysninger om
oprindelseslandene. Asylstøttekontoret vil også få til opgave at
koordinere asylstøtteteam bestående af nationale eksperter, der kan
indsættes efter anmodning fra medlemsstater, som oplever, at der kommer et
meget stort antal asylansøgere til deres område. Det skal desuden yde
videnskabelig og teknisk bistand, der kan videreudvikle politikken og
lovgivningen på asylområdet.
Asylstøttekontoret oprettes som et agentur, et uafhængigt
europæisk organ. Kommissionen og medlemsstaterne vil være
repræsenteret i bestyrelsen, der skal stå for ledelsen af
asylstøttekontoret. Asylstøttekontoret skal arbejde tæt sammen
med medlemsstaternes kompetente instanser på asylområdet og med
FN’s Flygtningehøjkommissariat. Der skal desuden være et
rådgivende forum for dialogen med organisationer i civilsamfundet.
Hvis Kommissionens forslag vedtages hurtigt, vil asylstøttekontoret
kunne oprettes og påbegynde sine aktiviteter allerede i 2010. Det vil
få hjemsted i en af EU-medlemsstaterne. Beslutningen herom træffes af
stats- og regeringscheferne.
