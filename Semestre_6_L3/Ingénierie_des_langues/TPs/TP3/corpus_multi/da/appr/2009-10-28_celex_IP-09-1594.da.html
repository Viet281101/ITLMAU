IP/09/1594  Bruxelles, den 28. oktober 2009 Kommissionens indsats for at styrke kontrollen med strukturfondene betaler sig  Europa-Kommissionen har i dag vedtaget en statusrapport om gennemførelsen af handlingsplanen for styrkelse af den delte forvaltning af EU's struktur- og samhørighedsfonde. Rapporten blev fremlagt af EU-kommissær Pawe ł Samecki (regionalpolitik) og EU-kommissær Vladimir Špidla (beskæftigelse, sociale anliggender, arbejdsmarkedsforhold og ligestilling). Der redegøres i rapporten for de foranstaltninger, der er truffet for at forbedre finanskontrollen i medlemsstaterne og mindske antallet af fejl, der kan betyde urigtige anmodninger om udbetalinger fra EU-budgettet.  Pawe ł Samecki, EU-kommissær for regionalpolitik, udtalte: "Kommissionen tillægger det den allerstørste betydning, at forvaltnings- og kontrolsystemerne forbedres. Vi har iværksat handlingsplanen med støtte fra medlemsstaterne for at sikre en pålidelig og omhyggelig udgiftsattestering. Det skal med andre ord hjælpe os med at nedbringe fejlprocenten på længere sigt og tage vare på skatteydernes penge. Vi kan i dag konstatere, at vores fælles indsats har båret frugt. Kommissionen og medlemsstaterne har vist vilje til, når der afdækkes en fejl, at gribe ind på en måde, der står i forhold til fejlens omfang. Vi er også kommet langt med hensyn til at forenkle støttereglerne."  Vladimir Špidla, EU-kommissær for beskæftigelse, sociale anliggender, arbejdsmarkedsforhold og ligestilling, sagde:  "Kommissionen har sammen med medlemsstaterne arbejdet hårdt på at sikre, at skatteydernes penge bruges fornuftigt, og at EU-borgerne får noget ud af EU-midlerne. Forenkling af reglerne er særlig vigtigt for ledere af mindre projekter, og derfor indførte vi ved starten af den igangværende programmeringsperiode en række regnskabsforenklinger vedrørende indberetning af indirekte udgifter. Kommissionen har aktivt tilskyndet til, at denne forenkling udnyttes i praksis, og det glæder mig at kunne fortælle, at der gøres gode fremskridt, da de fleste medlemsstater i de seneste måneder har givet Kommissionen meddelelse om de ordninger, de har indført for alle eller nogle af deres programmers vedkommende." Skrappere indsats for at mindske fejlene  Kommissionen vedtog den 19 . februar 2008 en 37-punkts handlingsplan . Det var en konkret opfølgning af en række henstillinger fra Europa-Parlamentet og Den Europæiske Revisionsret om, at forvaltnings- og kontrolsystemerne skulle forbedres i medlemsstaterne, og at risikoen for fejl i betalingsanmodningerne skulle mindskes. Medlemsstaterne har hovedansvaret for at påvise og rette fejlene. Kommissionens rolle er at påse, at dette mål nås. Hensigten med handlingsplanen er at sikre, at de nationale myndigheder omhyggeligt tjekker, at en udgift er støtteberettiget i henhold til reglerne for strukturfondene, inden der indsendes en betalingsanmodning til Kommissionen. Hvis betalingsanmodningen ikke opfylder kriterierne, iværksættes der strenge foranstaltninger for at tilbageholde betalingen eller kræve pengene tilbagebetalt ved hjælp af finansielle korrektioner (se   MEMO/09/481   ).  Det fremgår af statusrapporten, at de skrappere foranstaltninger, Kommissionen har indført, allerede viser konkrete resultater. Kommissionen har i år hidtil krævet 629 mio. EUR tilbagebetalt, og det skønnes, at yderligere en halv milliard EUR vil blive tilbagesøgt. Det fremgår også af rapporten, at medlemsstaterne i stadig højere grad selv foretager korrektioner – derved får de større mulighed for at indgive betalingsanmodninger for alternative støtteberettigede projekter.  Et andet formål med handlingsplanen er at bistå medlemsstaterne i deres forberedelser af regnskabsafslutningen for de programmer, der er gennemført under strukturfondene i perioden 2000-2006, og at sikre en grundig efterprøvning af medlemsstaternes revisionsstrategier og finanskontrolsystemer for budgetperioden 2007-2013. Forenkling af støttereglerne  Kommissionen og medlemsstaterne er kommet langt i forenklingen af støttereglerne. Fejl opstår hyppigt, fordi indviklede regler ikke forstås eller anvendes korrekt. Med forenklingen forsøger man at mindske bureaukratiet uden dog at svække finanskontrollen. De seneste ændringer betyder bl.a., at det bliver muligt at udbetale faste tilskud og engangsbeløb og således mindske bureaukratiet for støttemodtagerne.  Kommissionen har også fremsat tilbud om kurser og vejledning for de forvaltningsmyndigheder, der er ansvarlige for programmer, der gennemføres under strukturfondene. Der blev i juni afholdt et stort seminar i Bruxelles, og der er planlagt endnu to kurser for de nationale revisionsmyndigheder i år. Baggrundsoplysninger  EU's samhørighedspolitik har medvirket til , at der er oprettet omkring 600 000 job siden 2000. I perioden 2007-2013 investeres der 347 mia. EUR i de 27 medlemsstater, hvilket svarer til 35 % af det samlede EF-budget for samme periode (975 mia. EUR).  Yderligere oplysninger om den europæiske samhørighedspolitik findes på :    http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=da   (Den Europæiske Socialfond)
