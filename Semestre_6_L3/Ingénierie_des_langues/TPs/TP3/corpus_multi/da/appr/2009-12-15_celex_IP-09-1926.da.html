IP/09/1926 Bruxelles, den 15. december 2009 Genopretning af de kriseramte arbejdsmarkeder  Ifølge en rapport fra Europa-Kommissionen, som offentliggøres i dag, har foranstaltninger til bekæmpelse af krisen og finansiel støtte fra EU medvirket til at afbøde de negative indvirkninger af afmatningen på arbejdsmarkederne i EU i 2009. Men disse foranstaltninger skal være i tråd med de langsigtede beskæftigelsesreformer, for at man kan bane vejen for en vellykket afslutning på krisen. Udkastet til den fælles rapport om beskæftigelsen vil blive drøftet af ministrene for beskæftigelse og sociale anliggender på Rådets møde i marts 2010 og vil bidrage til EU's nye strategi for vækst og beskæftigelse i 2020, som forventes vedtaget af EU-lederne i foråret 2010.  " Koordinerede foranstaltninger og støtte på EU- og medlemsstatsplan har bidraget betydeligt til at stabilisere de forskellige økonomier og dæmme op for større stigninger i arbejdsløsheden i 2009. Imidlertid er det nu    nødvendigt at undgå yderligere tab af arbejdspladser og genskabe de job, der er gået tabt under krisen"  , udtalte kommissionsformand  José Manuel Barroso. "  Gennem vores fremtidige EU-2020-strategi vil vi genskabe vores sociale markedsøkonomi og bringe Den Europæiske Union videre i retning af en stærkere, grønnere og mere rummelig økonomi."  EU's beskæftigelseskommissær, Vladimír Špidla, tilføjede:    "At skabe balance mellem kort- og langfristede reformer er i dag den vigtigste udfordring for EU's beskæftigelsespolitikker.    Det vil være nødvendigt at styrke, omdirigere og i sidste ende udfase vores foranstaltninger til bekæmpelse af krisen for at forbedre fleksibiliteten og sikkerheden på EU's arbejdsmarkeder og øge økonomiens modstandsdygtighed over for fremtidige afmatninger."   Kommissionens udkast til den fælles rapport om beskæftigelsen indeholder en analyse af de foranstaltninger, der er truffet i EU for at bevare arbejdspladser og hjælpe de personer, der befinder sig i vanskeligheder, og fastsætter de fremtidige udfordringer. Som følge af den alvorlige forværring af arbejdsmarkederne i 2009 på grund af den økonomiske afmatning forventes arbejdsløsheden fortsat at stige næste år i alle EU-lande, om end i et langsommere tempo. Selv om der forventes en gradvis økonomisk genopretning inden for de næste to år, vil arbejdsmarkederne være længere tid om at reagere. Visse grupper er særlig hårdt ramt, nemlig unge, indvandrere og lavtuddannede arbejdstagere.  Medlemsstaterne har skærpet deres beskæftigelses- og socialpolitikker betydeligt inden for de tre hovedområder i den europæiske beskæftigelsesstrategi for at skabe et umiddelbart incitament til økonomien og beskytte sårbare grupper mod krisens indvirkninger. De offentlige arbejdsformidlingstjenester er i mange lande blevet styrket for at kunne klare den stigende arbejdsløshed, og finansiel støtte fra EU via Den Europæiske Socialfond og Den Europæiske Globaliseringsfund har hjulpet medlemsstaterne væsentligt med at finansiere foranstaltningerne til bekæmpelse af krisen.  De sociale beskyttelsesordninger har vist sig at være effektive: Automatiske stabilisatorer har medvirket til at mildne de umiddelbare sociale indvirkninger af afmatningen, om end med varierende grad inden for EU. Medlemsstaternes evne til at efterkomme den stigende efterspørgsel efter social sikkerhed varierer meget og understreger behovet for en stærk politikudformning, der skal aktivere de ledige. Vejen frem  Den væsentlig e udfordring for EU og medlemsstaterne ligger nu i at fastsætte de rigtige rammer for en bæredygtig genopretning af arbejdsmarkedet. Vellykkede udfasningsstrategier, der forbereder både enkeltpersoner og virksomheder på at klare strukturelle udfordringer på den ene side, og effektive offentlige politikker, der skal modernisere arbejdsmarkederne på den anden side, er afgørende for at skabe nye og bedre arbejdspladser.  Rapporten, som blev forelagt af Kommissionen, vil blive drøftet på mødet mellem EU-ministrene for beskæftigelse og sociale anliggender på mødet i Rådet for beskæftigelse, socialpolitik, sundhed og forbrugerpolitik den 8.-9. marts 2010 og indgå i Kommissionens og medlemsstaternes arbejde med at forberede EU-2020-strategien i tide til Det Europæiske Råds forårsmøde den 25. marts 2010. Den følger rapporten om beskæftigelse i Europa 2009, som indeholder nærmere analyser af de seneste tendenser på arbejdsmarkederne i EU (jf.   IP/09/1803   ).  Der henvises også til   MEMO/09/554   For yderligere oplysninger  Udkast til den fælles rapport om beskæftigelsen   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Rapport om beskæftigelse i Europa 2009    http://ec.europa.eu/social/main.jsp?catId=119&amp;langId=en     Monthly Labour Market Monitor (månedlig overvågningsrapport om arbejds­markedet)    http://ec.europa.eu/social/main.jsp?catId=120&amp;langId=en     Abonner via e-mail på Europa-Kommissionens gratis nyhedsbrev om beskæftigelse, sociale anliggender og lige muligheder    http://ec.europa.eu/social/e-newsletter
