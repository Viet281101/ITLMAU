IP/09/519
Bruxelles, den 1. april 2009Tilpasning til klimaændringerne: EU
må forberede sig på de fremtidige virkningerEuropa-Kommissionen fremlagde i dag en hvidbog, der
udstikker, hvilke initiativer der er nødvendige for at forbedre EU's evne
til at modstå klimaændringerne. De seneste oplysninger tyder på,
at virkningerne af klimaændringerne vil indtræffe hurtigere og med
større kraft end anført i FN's klimapanels rapport fra 2007. Europa
slipper ikke uden om disse virkninger og må forberede sig for at
håndtere dem. Virkningerne af klimaændringerne vil have varierende
regionale konsekvenser, hvilket betyder, at de fleste
tilpasningsforanstaltninger må træffes nationalt og regionalt. I det
handlingsgrundlag, Kommissionen fremlægger, opstilles en strategi i to
faser for tilpasning til virkningerne af klimaændringerne i EU, som er et
supplement til de initiativer, medlemsstaterne tager via en integreret og
koordineret tilgang.
EU's miljøkommissær, Stavros Dimas, udtalte: "Klimaændringerne
bliver stadig mere omfattende og foruroligende for hvert år, der går.
Vi må arbejde hårdt for at reducere kulstofemissionerne, men selv med
de emissionsreduktioner, vi har forpligtet os til at opnå, er en vis del af
klimaændringerne uundgåelige. Det er derfor helt afgørende, at vi
begynder arbejdet nu for sammen med regeringerne, erhvervslivet og samfundet i
øvrigt at udarbejde en omfattende tilpasningsstrategi for EU og sikre, at
tilpasningen integreres i alle centrale EU-politikker."
EU's landbrugskommissær, Mariann Fischer Boel, udtalte: "Det
europæiske landbrug vil få klimaændringerne at føle i fuld
styrke. Jeg vil gerne give landbrugerne en klar forståelse af de
udfordringer, de vil stå over for, og jeg vil gerne give startskuddet til
drøftelser om, hvilke konkrete skridt vi kan tage for at hjælpe
landbrugerne med tilpasningen. Jeg vil især gerne se os træffe
foranstaltninger, som vi ikke kommer til at fortryde, og som vil medføre
økonomiske og miljømæssige fordele, uanset hvordan klimaet
udvikler sig. Dette er nøgleelementerne i det dokument om landbruget og
klimaændringerne, som er blevet vedtaget i dag til støtte for
hvidbogen".
EU's sundhedskommissær, Androula Vassiliou, udtalte: "Med et
klimamønster under forandring er det nødvendigt at være
særligt opmærksom over for at styrke overvågningen af menneskers
sundhed, dyresundheden og plantesundheden. Derudover er det af afgørende
betydning, at sundhedsmyndighederne integrerer sundhedshandlingsplaner for
ekstreme vejrforhold i beredskabsplanlægningen. Vi må også sikre,
at der foretages en vurdering af virkningerne af klimaændringerne på
sårbare grupper i samfundet. Internationalt samarbejde er helt
afgørende for at opfylde disse målsætninger."
EU's kommissær for maritime anliggender og fiskeri, Joe Borg, udtalte:
"Europas kyster og havområder står i klimaændringernes
frontlinje. Vi må forberede os på at imødegå kommende
udfordringer som f.eks. den stigende vandstand i havene, oversvømmelser af
kystområderne og indvirkningen på turismen i kystområderne,
på havnene og skibsfarten og også på fiskeriet. Vi må ikke
være blinde for kystøkosystemernes store betydning for vores
økonomi. I dag lever omkring 50 % af Europas befolkning i
kystområderne, så derfor er indsatsen for at tilpasse os til
klimaændringerne afgørende og hastende".
Et handlingsgrundlag
Gennem de kommende 50 år vil klimaændringerne efter al
sandsynlighed få dybtgående virkninger for betydningsfulde erhverv som
landbruget, energisektoren, transportsektoren, økosystemerne, turismen og
sundhedssektoren. De vil også påvirke husholdningerne og
virksomhederne og visse samfundsgrupper, specielt de ældre, de handicappede
og de lavtlønnede.
Hvidbogen er et oplæg til, hvordan EU og dets medlemsstater kan
forberede sig på virkningerne af klimaændringerne. Første fase af
strategien løber indtil 2012 og lægger fundamentet til forberedelserne
af en omfattende EU-tilpasningsstrategi fra 2013 og fremover. Den vil fokusere
på at øge vores forståelse af klimaændringerne og de mulige
tilpasningsforanstaltninger og af, hvordan tilpasningen kan inkorporeres i
centrale EU-politikker. Beslutningerne om, hvordan vi bedst tilpasser os, skal
bygge på en solid videnskabelig og økonomisk analyse, men indholdet og
tilgængeligheden af information varierer kraftigt fra region til region.
Hvidbogen fastslår, at der er behov for et clearingcenter, der kan fungere
som forum for informationsudveksling om klimaændringerne (risici,
virkninger, bedste praksis).
Virkningerne af klimaændringerne vil variere fra region til region, men
kyst- og bjergområder og flodsletter vil være særligt
sårbare. Dette er grunden til, at de fleste tilpasningsforanstaltninger vil
blive gennemført nationalt og regionalt. EU's rolle vil være at
støtte denne indsats via en integreret og koordineret tilgang, ikke mindst
hvor der er tale om grænseoverskridende forhold og politikker, som er
stærkt integreret på EU-plan. Tilpasningen til klimaændringerne
skal af indlysende grunde være et centralt element i alle EU-politikker.
Tilpasningen skal også indtage en fremtrædende plads i EU's politikker
i forhold til tredjelande, så der kan ydes hjælp til de mest
berørte lande og opbygges et samarbejde om internationale
tilpasningsspørgsmål med partnerlande.
Kommissionen fremlægger også i dag tre debatoplæg om vand-,
kyst- og havspørgsmål, om landbrugsspørgsmål og om
sundhedsspørgsmål, som bygger på det handlingsgrundlag, der
opstilles i hvidbogen.
Tilpasning og afbødning, to sider af samme sag
EU er fast besluttet på hurtigt at træffe foranstaltninger til at
mindske drivhusgasemissionerne. Men det er ikke nok at mindske
drivhusgasemissionerne for at afbøde virkningerne af klimaændringerne.
Der er behov for en supplerende indsats på kortere sigt. Virkningerne af
klimaændringerne ventes at blive mere omfattende end ventet og vil
indtræffe, uanset hvilke afbødende foranstaltninger der
iværksættes.
Europa må og skal gribe ind over for disse virkninger. Det er
nødvendigt med foranstaltninger, der kan øge natursystemernes og de
menneskeskabte systemers modstandskraft over for virkningerne af
klimaændringerne. Tilpasningspolitikker er allerede ved at blive
gennemført i EU, men de gennemføres ofte i spredt fægtning og kun
i nogle få medlemsstater.
Fremtidig indsats
Kommissionen agter at nedsætte en styringsgruppe for virkninger og
tilpasning (IASG). Den vil blive sammensat af repræsentanter for de
EU-medlemsstater, der arbejder med at udarbejde nationale og regionale
tilpasningsprogrammer, og vil rådføre sig med repræsentanter for
civilsamfundet og forskerverdenen. Den vil blive støttet af tekniske
arbejdsgrupper, bl.a. én om landbruget. Senest i 2011 vil Kommissionen
oprette et clearingcenter for informationsudveksling om virkningerne af
klimaændringerne.
Yderligere oplysninger
Kommissionens websted om tilpasning til klimaændringerne
http://www.ec.europa.eu/environment/climat/adaptation/index_en.htm
Kommissionens websted om landbruget og klimaændringerne
http://ec.europa.eu/agriculture/climate_change/index_en.htm
EMA-rapport nr. 4/2008: Impacts of Europe's changing climate – 2008
indicator-based assessment
http://www.eea.europa.eu/publications/eea_report_2008_4/
