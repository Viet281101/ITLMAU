IP/09/92
Bruxelles, den 22. januar 2009Et mere attraktivt europæisk
forskningsrum, men stagnerende F&amp;U-intensitet i EU: der er ikke tid til at
slække på indsatsen nu!Rapporten med nøgletal om videnskab, teknologi
og konkurrenceevne for 2008, der offentliggøres i dag, indeholder i år
for første gang en oversigt over, hvilke fremskridt der er sket i perioden
2000–2006, både hvad angår investering i forskning og udvikling
(F&amp;U) i EU og med hensyn til realiseringen af det europæiske
forskningsrum. Det fremgår, at antallet af forskere i Europa er stigende,
og at EU i højere grad tiltrækker forskere udefra og private
investeringer i F&amp;U fra USA. Men F&amp;U-intensiteten (dvs.
F&amp;U-udgifterne målt i % af BNP) i EU-27 er stagneret på 1,84 %, og
dette underminerer EU's ambition om at blive et konkurrencedygtigt videnbaseret
samfund i verdensklasse.  På trods af, at mange medlemsstater har øget
investeringerne i forskning og forbedret deres forskningssystemers effektivitet,
er EU stadig langt fra Lissabonmålet om, at 3 % af BNP skal investeres i
F&amp;U. Et fortsat lavt F&amp;U-investeringsniveau i den private sektor, der
hænger sammen med, at der er færre højteknologivirksomheder end i
USA, begrænser EU's fremskridt. 2008-resultattavlen for innovation, der
også offentliggøres i dag, indeholder detaljerede oplysninger om,
hvordan EU klarer sig, når det gælder innovation. Begge rapporter
viser klart, at EU er nødt til at skabe forandring i den private sektors
struktur, sætte yderligere skub i innovationen og sørge for, at
F&amp;U-resultaterne udnyttes bedre.
I en kommentar til disse rapporter erklærede Janez Potočnik, EU's
kommissær for videnskab og forskning, og Günter Verheugen,
næstformand i Kommissionen med ansvar for erhvervs- og virksomhedspolitik:
"Krisetider er ikke det rette øjeblik at slå bremsen i for
investeringer i forskning og innovation. Disse investeringer er
altafgørende, hvis Europa skal komme stærkere ud af den
økonomiske krise, og hvis vi vil løfte de udfordringer, der
følger med klimaændringerne og globaliseringen. EU har mange aktiver,
først og fremmest et europæisk forskningsrum med stigende
tiltrækningskraft og resultater på innovationsfronten, der bliver
bedre og bedre. Men der er stadig områder, hvor vi halter bagefter,
især det lave investeringsniveau i private sektor. Kommissionens tiltag for
at effektivisere forskningen i EU, stimulere innovationen og udvikle
højteknologimarkederne vil bringe EU på rette spor".
De vigtigste konklusioner af 2008-rapporten om videnskab, teknologi og
konkurrenceevne:
1. Forskning er et afgørende aktiv i konkurrencen i en globaliseret
verden. 
Der er vokset nye vigtige aktører frem inden for videnskab og teknologi
(V&amp;T), især i Asien. Viden bliver mere og mere lige fordelt på
verdensplan, og EU tegner sig nu for en andel på mindre end 25 %. Det
europæiske forskningsrum skal være mere attraktivt, åbent og
konkurrencedygtigt på verdensplan.
2. Den samlede F&amp;U-intensitet i EU er stagnerende, men dette
dækker over forskelle mellem de enkelte lande. 
Samtlige EU-medlemsstater har øget udgifterne til F&amp;U i perioden
2000-2006, hvilket viser deres engagement i Lissabonstrategien. Men
bruttonationalproduktet oplevede samme vækstrate i denne periode, og det
betyder, at F&amp;U-intensiteten har holdt sig uændret på
ca.1,84 % siden 2005[1]. 
Mellem 2000 og 2006 har 17 medlemsstater – især dem, der haltede
bagefter gennemsnittet – øget deres F&amp;U-intensitet, mens 10
medlemsstater, der repræsenterer 47 % af EU's BNP, har oplevet en faldende
F&amp;U-intensitet. I Japan er F&amp;U-intensiteten steget fra 3,04 % til 3,39 %
og i Korea fra 2,39 % til 3,23 %, mens Kina haler hurtigt ind på
resten med et fremskridt fra 0,90 % til 1,42 %.
3. Investeringsniveauet i den private sektor er stadig for lavt. 
Hovedårsagen til kløften mellem EU's og dets konkurrenters
F&amp;U-intensitet er at finde i den private sektors F&amp;U-finansiering. I EU
faldt denne del af investeringerne i perioden 2000-2005, mens den steg
væsentligt i USA, Japan og Kina. Dette skyldes hovedsagelig, at den
forskningskrævende højteknologisektor er mindre i EU. For at vi kan
få opbygget en videnintensiv økonomi, skal der strukturelle
ændringer til i form af højere F&amp;U-intensitet i de enkelte
sektorer og en udvidelse af højteknologisektorens andel af
EU-økonomien. Dette kræver rammebetingelser, der fremmer udviklingen
af hurtigtvoksende højteknologiske små og mellemstore virksomheder,
udviklingen af innovationsvenlige markeder i Europa og billigere adgang til
EU-dækkende patentering.
4. Topforskning: et stigende antal forskere, men fortsat ringere
udnyttelse af forskningsresultaterne end konkurrenterne. 
Antallet af forskere er vokset dobbelt så hurtigt i EU som i USA og
Japan siden 2000. Dog udgør forskerne stadig en lavere andel af
arbejdsstyrken end i disse lande. Hvad angår forskningens gennemslagskraft,
er EU fortsat verdens største producent af videnskabelig viden (målt i
publikationer), men bidrager mindre end USA til publikationer med stor
gennemslagskraft. 
5. Øget tiltrækningskraft for udenlandske investeringer og
V&amp;T-medarbejdere. 
EU har tiltrukket en stigende andel af de private F&amp;U-investeringer fra
USA trods Asiens voksende rolle som ny F&amp;U-lokalitet. I 2005 anbragte
amerikanske virksomheder 62,5 % af deres F&amp;U-investeringer i EU og kun 3,3 %
i Kina. EU har også tiltrukket et stigende antal V&amp;T-medarbejdere fra
tredjelande.
Yderligere oplysninger:
Rapporten med nøgletal om videnskab, teknologi og konkurrenceevne for
2008:
http://ec.europa.eu/research/era/
Rapporten om resultattavlen for innovation, 2008:
http://www.proinno-europe.eu/metricsSe også MEMO/09/19
+ IP/09/112
+ MEMO/09/18
[1] Foreløbigt tal
for 2007: 1,83 %
