IP/09/740
Bruxelles, 12.05.2009Små brikker med stort potentiale: Ny
EU-henstilling skal sikre, at det 21. århundredes stregkoder respekterer
privatlivets fredEuropæerne bør have kontrol over brugen
af radiobrikker - et verdensmarked, der forventes at femdobles i løbet af
det kommende årti - samtidig med at de uden problemer kan udnytte dem til
at gøre hverdagen nemmere. Der er allerede over 6 mia. radiobrikker - dvs.
mikroelektronisk udstyr, der kan integreres i alle mulige hverdagsgenstande fra
køleskabe til buskort. Ved hjælp af radiofrekvensidentifikation (RFID)
kan disse radiobrikker behandle data automatisk, når de bringes i
nærheden af læsere, der aktiverer dem, opfanger deres radiosignaler og
udveksler data med dem. Radiobrikker findes f.eks. i adgangskort til bygninger
og chipkort til betaling af bompenge. I dag har Europa-Kommissionen vedtaget en
henstilling, der skal sikre, at alle der er involveret i udformning og brug af
teknologi, som indeholder radiobrikker, respekterer individets
grundlæggende ret til privatlivets fred og databeskyttelse, således
som fastlagt i Den
Europæiske Unions charter om grundlæggende rettigheder, der blev
vedtaget den 14. december 2007.
"Radiobrikker er en lovende teknologi for fremtiden, der på mange
måde kan gøre livet nemmere. Vi taler om, at almindelige genstande
pludselig bliver "intelligente" ved, at de forbindes til et net, og der
udveksles information. Tænk på køleskabe, der kan fortælle,
at mælken er over sidste holdbarhedsdato og fødevareemballage, der
advarer forældre om mulige allergier," sagde Viviane Reding, EU's
kommissær for informationssamfundet og medier. "Der er et klart
økonomisk potentiale i at bruge små radiobrikker, der muliggør
kommunikation mellem objekter. Men vi må ikke lade os overrumple af den nye
teknologi. Derfor har Kommissionen i dag udsendt en række utvetydige
anbefalinger til industrien. De europæiske forbrugere må kunne stole
på, at privatlivets fred forbliver intakt, når RFID-teknologien
gør brug af personoplysninger, også når teknologien udvikler og
ændrer sig. Kommissionen vil derfor have, at RFID-teknologien gør det
muligt for forbrugerne at bevare kontrollen over deres personoplysninger. Dette
er også det bedste udgangspunkt for at sikre, at teknologien bliver en
økonomisk succes. Når alt kommer til alt, vil den europæiske
andel af verdensmarkedet for radiobrikker nå op på 35 % i løbet
af de næste otte år."
Radiobrikker kan få - og har allerede - enorm betydning i forbindelse
med opgaver i erhvervslivet, offentlige serviceydelser og forbrugerprodukter,
f.eks. i form af mere effektiv genanvendelse af affald og mere effektive
sundhedstjenester, tidsbesparelse ved bompengebetaling og håndtering af
bagage i lufthavne. For at sikre, at Europa er forberedt på denne
udvikling, har Kommissionen i dag opstillet følgende principper for
beskyttelse af privatlivets fred i forbindelse med brug af radiobrikker:Forbrugerne bør bevare kontrollen, uanset om de varer, de køber i
butikkerne, er udstyret med radiobrikker eller ej. Når forbrugerne
køber varer med radiobrikker, bør disse deaktiveres automatisk,
øjeblikkeligt og uden omkostninger på salgsstedet, medmindre
forbrugerne udtrykkeligt selv vælger, at radiobrikkerne skal forblive
aktive. Der kan eventuelt indføres undtagelser for at undgå at
pålægge detailhandlere urimelige byrder, men først efter, at der
er foretaget en vurdering af radiobrikkernes indflydelse på privatlivets
fred.
Virksomheder og offentlige myndigheder, der benytter radiobrikker, bør
give forbrugerne tydelige og enkle oplysninger, så de er klar over, at
deres personoplysninger vil blive brugt, hvilken type oplysninger der indsamles
(f.eks. navn, adresse, fødselsdato) og til hvilket formål. De bør
også sørge for tydelig mærkning af udstyr, der læser de
oplysninger, som radiobrikkerne indeholder, samt oprette et kontaktpunkt, hvor
borgerne kan få yderligere oplysninger.
Detailhandelsammenslutninger og -organisationer bør være med til
at gøre forbrugerne bevidste om, at varer kan indeholde radiobrikker ved at
bruge et fælles europæisk mærke, der tilkendegiver, at en vare er
forsynet med radiobrik.
Virksomheder og offentlige myndigheder bør foretage en vurdering af
konsekvenserne for beskyttelsen af personoplysninger og privatlivets fred, inden
de indfører radiobrikker. Disse vurderinger, der skal gennemgås af de
nationale databeskyttelsesmyndigheder, bør sikre, at personoplysninger
beskyttes på tilfredsstillende vis.I 2008 blev der solgt 2,2
mia. radiobrikker som dem, der bruges ved bompengebetaling eller til
identifikation af transportcontainere, på verdensplan, heraf rundt regnet
en tredjedel i Europa. Værdien af verdensmarkedet for radiobrikker
skønnes til 4 mia. EUR i 2008 og forventes at vokse til ca. 20 mia. EUR i
2018.
Baggrund:
I 2006 iværksatte Kommissionen en offentlig høring (IP/06/289)
om udvikling og brug af radiobrikker (radiofrekvensidentifikationsteknologi -
RFID). På grundlag af resultaterne af høringen vedtog Kommissionen i
marts 2007 en meddelelse (IP/07/332),
der påpegede, at offentligheden forventede yderligere tiltag for at
beskytte personoplysninger og privatlivets fred. Den aktuelle henstilling, der
er udarbejdet i samråd med alle interesseparter både i den del af
industrien, der leverer radiobrikker, og den del, der anvender dem,
standardiseringsorganisationer, forbrugerorganisationer, civilsamfundsgrupper og
fagforeninger, er en reaktion på disse forventninger. Formålet er at
skabe lige konkurrencevilkår for virksomhederne i Europa og samtidig sikre,
at individets rets til privatlivets fred respekteres. Medlemsstaterne har nu to
år til at underrette Kommissionen om, hvilke skridt de agter at tage for at
sikre, at målene for henstillingen bliver opfyldt. Efter tre år vil
Kommissionen aflægge rapport om gennemførelsen af henstillingen,
herunder om en analyse af dens konsekvenser for virksomheder og offentlige
myndigheder, der anvender radiobrikker, samt om dens betydning for borgerne.
Henstillingen findes på:
http://ec.europa.eu/information_society/policy/rfid/index_en.htmMEMO/09/232
