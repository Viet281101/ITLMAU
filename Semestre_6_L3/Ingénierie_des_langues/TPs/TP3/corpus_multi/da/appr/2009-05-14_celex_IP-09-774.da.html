IP/09/774
Bruxelles, den 14. maj 2009Telesektoren: Italien under pres for at
efterkomme Domstolens krav om stedsbestemmelse af opkald til alarmnummeret
112Beredskabstjenesterne i Italien får stadig
ikke lokaliseringsdata om alle mobilopkald til 112, som EU-reglerne foreskriver,
og det skønt EF-Domstolen i en dom fra januar har opfordret Italien til at
bringe dette forhold i orden. Kommissionen har i dag besluttet at afsende en
åbningsskrivelse med krav om, at Italien efterlever dommen og sikrer, at
beredskabstjenesterne får lokaliseringsdata om alle opkald til 112.
Går sagen igen til EF-Domstolen, risikerer Italien en bøde."Det er helt afgørende for, at Europas fælles alarmnummer 112
kan fungere effektivt, at beredskabstjenesterne automatisk får data om,
hvor den, der ringer op, befinder sig," siger EU's kommissær for
teleområdet, Viviane Reding. "Et sådant system er allerede
indført i de fleste medlemsstater, og der er ingen grund til, at Italien
ikke også skulle kunne indføre denne tjeneste, der virkelig er
livsvigtig for borgerne. Kommissionen er nødt til at fortsætte
traktatbrudssagen mod Italien for at sikre, at dommen fra EF-Domstolen
efterkommes, og også fordi stedsbestemmelse af alarmopkald kan være
med til at redde liv i nødsituationer."
Den 15. januar 2009 afsagde EF-Domstolen dom om, at der ikke stilles
lokaliseringsdata til rådighed for beredskabsmyndighederne for alle
112-opkald i Italien. Undtagen i provinsen Salerno får endnu ingen
italienske beredskabstjenester lokaliseringsdata om opkald til 112 fra
mobiltelefoner. 
Kommissionen har noteret sig, at de italienske myndigheder har taget skridt
til at indføre stedsbestemmelse af opkald til 112. Alligevel opfordrer den
regeringen i Italien til at fremskynde indførelsen af opkaldslokalisering
for alle 112-opkald i hele landet. Reagerer Italien ikke på denne
opfordring til forbedringer inden for to måneder, risikerer landet at
få en bøde for ikke at efterkomme Domstolens dom. 
Stedsbestemmelse af 112-opkald har betydning for europæiske borgeres
sikkerhed. Både italienske og andre europæiske borgere må kunne
stole på - hvad enten de er hjemme hos sig selv eller på rejse i andre
EU-lande som turister eller i embeds medfør - at de italienske
beredskabstjenester er i stand til at finde dem, når de ringer efter
hjælp og ikke selv kan oplyse, præcis hvor de befinder sig. 
Baggrund:
Artikel 26 i EU's forsyningspligtdirektiv pålægger medlemsstaterne
at sørge for, at det fælles europæiske alarmnummer 112 fungerer,
som det skal. Herunder skal de sikre, at beredskabsmyndighederne får
lokaliseringsdata om opkald til 112. 
Kommissionen har indledt traktatbrudssager om stedsbestemmelse af 112-opkald
mod i alt 14 medlemsstater. 11 af sagerne er afsluttet med, at medlemsstaterne
rettede op på situationen og sikrede, at opkaldslokaliseringen fungerede
overalt. Ud over Italien har også Litauen og Nederlandene fået en dom
fra EF-Domstolen om, at de ikke har efterlevet EU-rettens krav om
stedsbestemmelse af 112-opkald, og disse sager er ikke afsluttet endnu.
Derudover
har Kommissionen tidligere indledt traktatbrudssager mod to andre medlemsstater
for ikke at have indført 112 som alarmnummer. Den sidste af disse sager,
mod Bulgarien, blev afsluttet den 29. januar i år, og 112 kan nu bruges i
hele EU (IP/08/1968).
Endelig blev der indledt en anden sag mod Italien i september 2008 om
håndteringen af opkald til 112 (IP/08/1342).
Europa-Kommissionen har i medfør af EF-traktatens artikel 228 besluttet
at sende Italien en åbningsskrivelse, hvori den udbeder sig alle
oplysninger om, hvordan Italien vil efterkomme EF-Domstolens dom fra januar.
Imødekommer de italienske myndigheder ikke denne anmodning, vil
Kommissionen sende den italienske regering en begrundet udtalelse og eventuelt i
sidste instans anmode Domstolen om at pålægge Italien en
tvangsbøde.
En oversigt over traktatbrudssager på teleområdet kan ses her: 
http://ec.europa.eu/information_society/policy/ecomm/implementation_enforcement/infringement/
