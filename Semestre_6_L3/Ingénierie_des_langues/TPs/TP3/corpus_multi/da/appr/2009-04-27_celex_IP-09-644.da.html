IP/09/644  
Bruxelles, den 27. april 2009En ny æra for EU's ungdomspolitikkerKommissionen har vedtaget en ny EU-strategi for
ungdomspolitik for det kommende årti. Den nye strategi, som kaldes "En
EU-strategi for unge – investering og mobilisering", tager hensyn til, at
1) unge er en af de mest sårbare samfundsgrupper, navnlig under den
nuværende økonomiske og finansielle krise, og at 2) unge er en
værdifuld ressource i vores samfund, som er præget af befolkningens
aldring. Den nye strategi er sektoroverskridende med både kort- og
langsigtede foranstaltninger, som vedrører centrale politikområder af
betydning for de unge i Europa, herunder navnlig ungdomsuddannelse,
beskæftigelse, kreativitet og iværksætterkultur, social
inddragelse, sundhed og sport, deltagelse i samfundslivet og
volontørarbejde. Betydningen af ungdomsarbejde understreges også i den
nye strategi, som desuden fastlægger skærpede foranstaltninger, der
skal sikre bedre gennemførelse af ungdomspolitikker på
EU-plan.
Unge er en svindende ressource, som på nuværende tidspunkt tegner
sig for 20 % af befolkningen og forventes at være faldet til 15 % i 2050.
Vores unge er også en værdifuld ressource, og den nuværende
økonomiske og finansielle krise sætter navnlig fokus på behovet
for at udvikle ung menneskelig kapital. Mens unge i EU i dag har flere
muligheder end før, står de også over for store udfordringer, da
skolerne har en stor frafaldsprocent, og mange unge forlader arbejdsmarkedet
eller trues af fattigdom og social udstødelse.  
Ifølge forskellige undersøgelser er uddannelse, beskæftigelse,
social inddragelse og sundhed de emner, der giver anledning til de største
bekymringer blandt unge i dag.  De unge i Europa skal også have
forudsætningerne for at udnytte forskellige muligheder som f.eks.
deltagelse i samfundslivet og det politiske liv, volontørarbejde, kreativ
udfoldelse, iværksætterkultur, sport og indsatsen for at løse
verdensomspændende problemer. For at tage disse udfordringer op og give
alle unge flere muligheder foreslår Kommissionen en fornyet
EU-ungdomsstrategi med en vidtrækkende indsats.
"EU-strategien for unge – investering og mobilisering", som er en
opfølgning på den fornyede sociale dagsorden, som Europa-Kommissionen
offentliggjorde i 2008, har følgende mål:flere muligheder for unge inden for uddannelse og beskæftigelse 
forbedret adgang for og fuld deltagelse af alle unge i samfundet og  
fremme af solidaritet mellem de unge og samfundet. Den
understreger den betydningsfulde rolle, som ungdomsarbejde spiller med hensyn
til at løse problemerne vedrørende arbejdsløshed, frafald i
skolerne og social udstødelse samt at forbedre de unges kvalifikationer og
muligheder for at deltage i fritidsaktiviteter.
Kommissionen foreslår at anvende en sektoroverskridende tilgang til
behandling af alle ungdomsrelaterede spørgsmål, og i den nye strategi
beskrives en række forskellige aktioner, som Kommissionen og
medlemsstaterne skal gennemføre. Denne tilgang indgår i EU's
koordinerede reaktion på den nuværende krise.
Inden for rammerne af strategien foreslås en bedre, mere fleksibel og
forenklet metode til koordinering af ungdomspolitikken mellem medlemsstaterne
med styrkede forbindelser til Lissabonstrategien for øget vækst og
beskæftigelse.
Som en kommentar til den nye EU-strategi for unge udtalte Ján Figel',
EU-kommissær for uddannelse, kultur og ungdom: "Unge er vores vigtigste
aktiv, både nu og i fremtiden – og vi må derfor gøre en
samordnet indsats for at åbne så mange døre som muligt for vores
unge borgere, navnlig i lyset af den nuværende økonomiske og
finansielle krise. Det centrale element er at sætte vores unge i stand til
at tage de udfordringer op, som de møder i en dagligdag præget af
globalisering. Vores nye strategi er en rettidig reaktion på disse
udfordringer, som markerer indledningen af en ny æra inden for udvikling af
ungdomspolitikker på EU-plan." 
Kommissionen vedtager den nye strategi for unge efter omfattende
høringer af nationale myndigheder, Det Europæiske Ungdomsforum,
ungdomsorganisationer og andre berørte parter i 2008. De unge selv blev
hørt online og vil nu blive opfordret til at reagere på Kommissionens
forslag i en ny fase af den løbende dialog mellem EU og de unge.
I dag offentliggøres også Kommissionens første europæiske
ungdomsrapport, som omfatter detaljerede oplysninger og analyser, som Eurostat
har samlet. Disse rapporter vil fremover blive offentliggjort hvert tredje
år og vil bidrage til at sikre et bedre vidensgrundlag på
ungdomsområdet.
Yderligere oplysninger om EU's ungdomspolitik:
Europa-Kommissionens websted for unge:
http://ec.europa.eu/youth/index_en.htmUngdomsportal:
http://europa.eu/youth/index.cfmDen europæiske ungdomsrapport:
http://ec.europa.eu/youth/index_en.htmSe:
MEMO/09/201
(Høringer, som blev gennemført før Kommissionens vedtagelse af
den nye "EU-strategi for unge – investering og mobilisering")  
MEMO/09/202
(den første europæiske ungdomsrapport)
MEMO/09/204
(EU's ungdomspolitikker: Ofte stillede spørgsmål)
