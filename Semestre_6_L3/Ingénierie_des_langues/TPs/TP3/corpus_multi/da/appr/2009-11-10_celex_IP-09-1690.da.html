IP/09/1690 Bruxelles, den 10. november 2009  EU's regnskaber er godkendt - stærk vilje til at tage de resterende udfordringer op  For andet år i træk er EU's årsregnskaber godkendt af de eksterne revisorer. Hvad angår betalingerne, er der siden 2004 sket en halvering af de beløb, som har fået "det røde kort" af revisorerne - takket være markante forbedringer af EU's finansielle forvaltning.  "Jeg takker Revisionsretten for dens beretning, som bekræfter, at vores indsats giver resultater", udtalte Siim Kallas, Europa-Kommissionens næstformand, som har ansvaret for administration, revision og bekæmpelse af svig. "Vores regnskaber er fuldt pålidelige efter en succesfuld reform af vores regnskabssystem. Jeg glæder mig også over, at der er afgivet en generelt positiv udtalelse om de betalinger, der er foretaget inden for rammerne af landbrugspolitikken. Det forhold kan hovedsagelig tilskrives de seneste reformer af den fælles landbrugspolitik, som har medført store forenklinger for landmændene og administrationerne. Hvad angår fejl i de betalinger, medlemsstaterne foretager til EU-regioner, vil vi ikke acceptere nogen form for eftergivenhed. Europa-Kommissionen vil derfor inddrive udbetalte midler, hver gang nationale administrationer ikke er i stand til at anvende dem korrekt."   G rønt lys for landbrugsstøtte   Helhedsindtrykket er betrykkende. Det blev konstateret, at regnskaberne var "pålidelige", og de blev hermed godkendt. Hvad angår udgifterne, formåede Kommissionen at halvere udgifter med "rødt kort" fra mere end 60 % af de samlede udgifter i 2004 til omkring 30 % sidste år:   Figures and graphics available in PDF and WORD PROCESSED   Skønnet fejlrisiko i EU's udgifter  For så meget som 70 % af EU-budgettet gælder det nu, at der er en lav fejlrisiko ( fejlenes finansielle konsekvenser skønnes at være på 5 % eller derunder). Hvad angår den resterende del af budgettet, drejer det sig om betalinger under samhørighedspolitikken, der foretages af medlemsstaterne, og hvor øget inddrivelse effektivt begrænser den finansielle risiko for EU-budgettet. Revisorerne afgav samlet set en positiv udtalelse for landbruget.  Inddrivelserne er fire gange større   Revisorerne skønner, at mindst 11 % af de betalinger, medlemsstaterne i 2008 foretog på EU's vegne til regionale projekter og beskæftigelsesprojekter under samhørighedspolitikken, ikke burde have været godtgjort. Selv om mange af disse fejl vedrører fejlagtig anvendelse af EU's finansielle procedurer og ikke mislykkede projekter eller spildte midler, tager Kommissionen revisorernes advarsel meget alvorligt, og den er besluttet på at inddrive uretmæssigt udbetalte beløb fra medlemsstaterne.   I 2008 blev der iværksat inddrivelsesprocedurer vedrørende i alt 2,9 mia. EUR omfattende alle politikområder. Hvad angår samhørighedsbetalingerne alene, opkrævede Kommissionen og medlemsstaterne 1,6 mia. EUR, hvilket var fire gange mere end i 2007. Der forventes inddrevet yderligere 1,1 mia. EUR ved udgangen af 2009. Kommissionen suspenderer også betalinger, indtil medlemsstaterne har truffet korrigerende foranstaltninger. Der er over de seneste to år truffet 15 afgørelser om suspension af betalinger, og for 28 programmers vedkommende er der suspensionsprocedurer under forberedelse. Forebyggende foranstaltninger  Kommissionen er enig med Revisionsretten i, at mange af fejlene skyldes de komplekse regler. Hvad angår forebyggelse, forstærker Kommissionen derfor sin indsats for at vejlede medlemsstaterne på områder med fejlrisiko og videreformidle god kontrolpraksis. Forenklede finansielle procedurer (f.eks. mere udbredt anvendelse af faste beløbssatser i forbindelse med forskningsprojekter), som allerede er gældende for de nye programmer (2007-13), forventes at begrænse fejlrisikoen yderligere. Hertil kommer, at der er en offentlig høring i gang om, hvordan EU's finansielle procedurer kan forbedres.  Yderligere oplysninger: 1) Få styr på fakta! EU-finansiering - enden på en myte:    http://ec.europa.eu/budget/sound_fin_mgt/myths_en.htm    2) Pressepakke:    http://europa.eu/press_room/press_packs/auditors/index_en.htm
