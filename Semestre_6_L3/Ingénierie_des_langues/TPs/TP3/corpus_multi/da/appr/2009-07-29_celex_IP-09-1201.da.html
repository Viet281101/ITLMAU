IP/09/1201
      Bruxelles, den 29. juli 2009
      Langt den overvejende del af europæerne tænker på miljøvirkningen af de varer, de køber
      Fire ud af fem europæere siger, at de tænker på miljøvirkningen af de varer, de køber, viser en Eurobarometer-undersøgelse, der offentliggøres i dag. Hensynet til miljøet var størst i Grækenland, hvor over 9 ud af 10
            af dem, der deltog i undersøgelsen, sagde, at miljøvirkningen af en vare er et vigtigt aspekt af deres købsbeslutning. I samme
            undersøgelse fordelte europæerne sig lige i spørgsmålet om producenternes oplysninger om deres varers miljøegenskaber, mens
            omkring halvdelen fandt, at en kombination af højere afgifter på miljøskadelige varer og lavere afgifter på miljøvenlige varer
            ville være den bedste måde at fremme miljøvenlige varer på. Der var også kraftig opbakning til, at butikkerne skulle spille
            en rolle i forbindelse med at fremme miljøvenlige varer, og til obligatorisk CO2-mærkning. 
      EU's miljøkommissær, Stavros Dimas, sagde: "Kampen mod klimaændringerne skal udkæmpes på alle fronter, og alle skal bidrage.
            Det er ikke kun en sag for virksomhederne og regeringerne; forbrugerne har også deres rolle at spille. Ved at købe miljø-
            og klimavenlige varer sender den enkelte kunde det rette signal til producenterne, som reagerer på det ved at fremstille mere
            miljøvenlige varer." 
      Varers miljøvirkning vigtig
      I Eurobarometer-undersøgelsen, der offentliggøres i dag, om europæernes holdning til bæredygtigt forbrug og bæredygtig produktion sagde et
            overvældende flertal af europæerne (83&nbsp;%), at en vares miljøvirkning er et vigtigt aspekt af deres købsbeslutning. Med 92&nbsp;%
            var grækerne dem, der var mest tilbøjelige til at tænke på miljøvirkningen af de varer, de køber, mens tjekkerne var mindst
            tilbøjelige til at gøre det (62&nbsp;%).
      Blandede synspunkter om producenternes oplysninger om deres varers miljøegenskaber
      De deltagende europæere var fordelt lige i spørgsmålet om producenternes oplysninger om deres varers miljøegenskaber, idet 49&nbsp;% fæstede
            lid til oplysningerne, hvorimod 48&nbsp;% ikke fæstede lid til dem. Hollænderne var mest tilbøjelige til at fæste lid til oplysningerne
            (78&nbsp;%), mens bulgarerne var mindst tilbøjelige til at gøre det (26&nbsp;%).
      Højere afgifter på miljøskadelige varer og lavere afgifter på miljøvenlige varer 
      Omkring 46&nbsp;% af EU's borgere fandt endvidere, at den bedste måde at fremme miljøvenlige varer på ville være at hæve afgifterne på
            miljøskadelige varer og sænke afgifterne på miljøvenlige varer. Briterne var dem, der mest gik ind for et sådant dobbeltbeskatningssystem,
            hvorimod malteserne gjorde det i meget mindre grad (28&nbsp;%), idet de foretrak at nøjes med at sænke afgifterne på miljøvenlige varer. 
      Butikkernes vigtige rolle i forbindelse med at fremme miljøvenlige varer
      Deltagerne i undersøgelsen gik kraftigt ind for, at butikkerne skulle fremme miljøvenlige varer. Omtrent halvdelen af EU-borgerne (49&nbsp;%) fandt, at sådanne varer skulle gøres
            mere synlige på hylderne i butikkerne, eller at der skulle indrettes et særligt "grønt" hjørne i butikkerne. En tredjedel
            (31&nbsp;%) af europæerne sagde, at den bedste måde, hvorpå butikkerne kunne fremme "grønne" varer, er at give bedre oplysninger
            til kunderne.
      Kraftig opbakning til CO2-fodaftryksmærkningSelv om lige under halvdelen af europæerne sagde, at miljømærkning spiller en vigtig rolle i forbindelse med deres købsbeslutninger, og kun 1 ud af 10 sagde, at den samlede mængde drivhusgasemissioner,
            en vare forårsager, skulle fremgå af miljømærkning, fandt omkring 72&nbsp;% af EU-borgerne, at det i fremtiden burde være obligatorisk
            med mærkning af en vares CO2-fodaftryk. Synspunkterne om dette spørgsmål varierede betydeligt mellem medlemsstaterne, hvor tjekkerne gav mindst opbakning
            til en sådan mærkning (47&nbsp;%), hvorimod grækerne gik helhjertet ind for idéen med 90&nbsp;%. 
      En CO2-fodaftryksmærkning skulle vise den samlede mængde drivhusgasser – herunder CO2 – som en vare udsender i løbet af hele sin livscyklus fra produktion til bortskaffelse. På nuværende tidspunkt findes der
            ikke sådan en ordning i Europa, men på deres møde i december 2008 opfordrede miljøministrene Kommissionen til at undersøge
            mulighederne for at indføre CO2-fodaftryksmærkning.
      Baggrund: EU-handlingsplan om bæredygtigt forbrug og bæredygtig produktion
      I juli 2008 forelagde Kommissionen en handlingsplan, der omfatter en række forslag om bæredygtigt forbrug og bæredygtig produktion,
            som vil medvirke til at forbedre varers miljøegenskaber og øge efterspørgslen efter mere bæredygtige varer og produktionsteknologier.
            Den søger også at tilskynde EU's virksomheder til at udnytte alle muligheder for at innovere. 
      Flere oplysninger
      Websider om bæredygtigt forbrug og bæredygtig produktion: 
      http://ec.europa.eu/environment/eussd/escp_en.htm
