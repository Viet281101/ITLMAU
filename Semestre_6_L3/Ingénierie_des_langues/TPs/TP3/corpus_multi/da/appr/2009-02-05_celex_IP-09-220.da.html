IP/09/220
Bruxelles, den 5. februar 2009Fiskeri: Kommissionen træffer
foranstaltninger til at beskytte hajerEuropa-Kommissionen har i dag vedtaget den
første EU-handlingsplan for bevarelse og forvaltning af hajer.
Formålet med planen er at sikre, at der bliver taget effektive skridt til
at genopbygge hajbestande overalt, hvor de er truede, eventuelt efter
forsigtighedsprincippet, og at opstille retningslinjer for bæredygtig
forvaltning af de berørte fiskerier, herunder fiskerier, hvor der fanges
hajer som bifangst. I planen indgår der også foranstaltninger til
forbedring af den videnskabelige viden om hajbestande og hajfiskeri.
Foranstaltningerne vedrører ikke kun hajer, men også beslægtede
arter som rokker. De skal gælde overalt, hvor EU-flåden fisker,
såvel i som uden for europæiske farvande. Kommissionen vil også
arbejde for at sikre, at EU's indsats i internationale organer og aftaler
afstemmes efter EU's egen hajpolitik.
Joe Borg, kommissær for maritime anliggender og fiskeri, sagde
følgende: "Hajer er meget sårbare over for overfiskning, og det kan
få meget alvorlige konsekvenser, hvis hajbestande nedfiskes, ikke kun for
hajerne, men også for de marine økosystemer og fiskerne selv. Derfor
har vi i dag vedtaget en handlingsplan, som går ud på at indføre
en mere forsigtighedsprincipbaseret strategi for forvaltning af fiskerier, hvori
der fanges hajer, og at tilskynde til massiv forskning, idet yderligere
forskning er nødvendig for fuldt ud at forstå, hvilken betydning hajer
har for livet i havet, og hvilke konsekvenser fiskeriet kan få for
dem."
Handlingsplanen omfatter også foranstaltninger, der skal forbedre
dataindsamlingen og den videnskabelige rådgivning, styrke
forvaltningsforanstaltningerne og de tekniske foranstaltninger og yderligere
skærpe kontrollen af det forbud mod fjernelse af hajfinner, der siden 2003
har været gældende i EU-farvande og for alle EU-fartøjer, uanset
hvor de fisker. Nogle af foranstaltningerne i planen skal gennemføres
på EU-plan, mens andre skal gennemføres på nationalt plan, og EU
opfordres til at få grønt lys for sine foranstaltninger fra de
relevante regionale fiskeriforvaltningsorganisationer (RFFO'er). Nedenfor er der
et link til en udtømmende liste over de foreslåede
foranstaltninger.
Planen gælder for alle bruskfisk – ikke kun hajer, men også
rokker og havmus, som består af over 1 000 arter i alt. De findes i
hele verden og især i det nordlige Atlanterhav, hvor over 50 % af
EU-fartøjernes hajfangster kommer fra. Hajfiskeriet er vokset hastigt siden
midten af 1980'erne på grund af øget efterspørgsel efter
hajprodukter (især finner). Disse arter er dog særdeles sårbare
over for overfiskning, fordi de lever længe, bliver kønsmodne sent og
har en lang drægtighedsperiode og lav frugtbarhed. En undersøgelse
foretaget for nylig af Den Internationale Naturværnsunion viser, at helt op
til en tredjedel af alle hajarter, der fanges i EU-farvande, i dag er truede
på grund af alt for højt fiskeritryk. Trods sådanne bestandes
sårbarhed og stigende betydning for EU-flåden er EU's hajfiskeri
aldrig blevet forvaltet systematisk. I de senere år har Kommissionen
fået øjnene op for, at situationen er foruroligende for en række
hajbestande, og har såvel i EU som i en række RFFO'er foreslået
enten nulfangster eller en markant reduktion af fiskeridødeligheden.
EU-handlingsplanen for hajer er baseret på en bred høring af
medlemsstater, aktører og offentligheden i 2007 og 2008. Planen er udformet
efter retningslinjerne i FAO's internationale handlingsplan for hajer, der blev
vedtaget i 1999. I tråd med FAO-planen ledsages EU-handlingsplanen af en
hajvurderingsrapport, der er vedlagt denne meddelelse.
Yderligere oplysninger:
MEMO/09/52Link til handlingsplanen og hajvurderingsrapporten: 
http://ec.europa.eu/fisheries/cfp/management_resources/conservation_measures/sharks/introduction_en.htm
