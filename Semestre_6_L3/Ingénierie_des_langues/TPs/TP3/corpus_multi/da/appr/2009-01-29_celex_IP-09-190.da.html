IP/09/190
Bruxelles, den 29. januar 2009Forbrugere: EU-forbud på vej mod
dimethylfumarat (DMF) i forbrugerprodukter såsom sofaer og skoBiocidet dimethylfumarat (DMF) - som anvendes i
almindelige forbrugerprodukter som sofaer og sko og derigennem har
forårsaget alvorlige allergiske reaktioner hos hundredvis af forbrugere -
står til at blive forbudt i hele EU. Medlemsstaterne stemte i dag for et
udkast til en beslutning fra Europa-Kommissionen, som skal sikre, at
forbrugerprodukter såsom lædermøbler og fodtøj, der
indeholder det stærkt allergifremkaldende DMF, ikke bringes i
omsætning i EU. Produkter, der indeholder stoffet og allerede er på
markedet, vil øjeblikkelig skulle tilbagekaldes fra forbrugerne og
trækkes tilbage fra markedet. I lande som Frankrig, Finland, Polen, Sverige
og Storbritannien har stoffet givet alvorlige helbredsmæssige problemer for
forbrugere, der har været i kontakt med produkter indeholdende DMF. Der er
bl.a. rapporteret om kløe, irritation, rødme og brænden samt i
visse tilfælde akut åndedrætsbesvær. Formålet med
udkastet til Kommissionens beslutning er hurtig indgriben på EU-plan, i
afventning af at der vedtages mere permanente regler. Efter dagens afstemning
vil udkastet til Kommissionens beslutning blive sendt til høring i
Europa-Parlamentet, inden kommissærkollegiet skal vedtage beslutningen
endeligt.
EU's forbrugerkommissær Meglena Kuneva havde følgende kommentar:
"Vi kan ikke gå på kompromis med sikkerheden. Det glæder mig at
kunne konstatere, at RAPEX-systemet har fungeret godt og sikret, at farlige
produkter indeholdende DMF hurtigt fjernes fra markedet. Vi er imidlertid
nødt til at gå et skridt videre og træffe hasteforanstaltninger
på EU-plan for at løse problemet ved kilden. Målet med et
EU-dækkende forbud mod brug af DMF i alle forbrugerprodukter er at fjerne
de alvorlige sundhedsrisici, som forbrugerne udsættes for, når de
kommer i kontakt med dette kemiske stof via hverdagsprodukter i læder -
især de alvorlige allergiske reaktioner, som nogle forbrugere har oplevet."Risikoen ved DMF
Dimethylfumarat (DMF) anvendes af producenter som biocid til at dræbe
skimmelsvampe, der ellers kan forringe kvaliteten af møbler og
skolæder under oplagring eller transport i fugtigt klima. DMF'et fyldes i
små poser og fastgøres til møblerne indvendigt eller anbringes i
skotøjsæskerne, hvor det afgiver dampe og imprægnerer
læderet, som på den måde beskyttes mod skimmelsvampe. Stoffet har
imidlertid haft alvorlige virkninger på de forbrugere, der har været i
kontakt med produkterne. Hos mange forbrugere trængte DMF'et gennem
tøjet og kom i kontakt med
huden[1], hvor det
forårsagede smertefuld dermatitis (hudbetændelse). Sagen
forværres af, at dermatitissen i alvorlige tilfælde er særlig
vanskelig at behandle. Forekomst af DMF udgør således en alvorlig
risiko.
Diskussionen om problemerne med det farlige kemiske stof blev sat i gang, da
stoffet blev anmeldt af flere EU-landes myndigheder via EU's system for hurtig
varsling af farlige nonfood-forbrugsprodukter (RAPEX).
Anmeldelserne vedrørte sofaer, lænestole og sko, og kliniske test
bekræftede, at dermatitissen hos de forbrugere, der havde været i
kontakt med de pågældende produkter, var forårsaget af
DMF[2]. Efterfølgende
forbød man denne brug af stoffet i Frankrig og Belgien, og også
Spanien er på vej med et forbud. Den nye beslutning, som blev vedtaget i
dag, vil omfatte alle EU's medlemslande.
De nuværende regler 
Det er allerede i dag forbudt at anvende DMF til fremstilling af varer i EU.
Ifølge biociddirektivet (direktiv 98/8/EF) er biocidholdige produkter, der
indeholder DMF, nemlig ikke tilladt. Det er imidlertid muligt for producenter
uden for EU at anvende disse forbudte biocider og derefter eksportere deres
produkter til EU. Dagens beslutning giver derfor forbrugerne i EU den samme
beskyttelse mod risikoen ved DMF i importerede varer, som de er omfattet af i
deres eget land.
Nye initiativer fra EU's medlemslande 
Frankrig vedtog i december 2008 et
dekret[3], som forbyder import
og omsætning af siddemøbler og fodtøj, der indeholder DMF, i et
år. Det franske dekret siger desuden, at alle siddemøbler og alt
fodtøj, der åbenlyst indeholder DMF, eller hvis emballage
åbenlyst indeholder DMF, skal trækkes tilbage fra markedet. I januar
2009 udstedte Belgien et
dekret[4], som forbyder
omsætning af alle artikler og produkter, der indeholder DMF. Den spanske
regering overvejer ligeledes at træffe foranstaltninger i sagen. 
Baggrund - RAPEX
RAPEX er EU's system for hurtig varsling af farlige
nonfood-forbrugsprodukter. Systemet gør det muligt for EU-landene og
Kommissionen hurtigt at udveksle oplysninger, der kan forhindre, at der bringes
produkter i omsætning, som udgør en alvorlig risiko for forbrugernes
sundhed og sikkerhed. 
Læs mere på følgende adresse: 
http://ec.europa.eu/consumers/safety/rapex/index_en.htm[1] 	Williams, J.D.L. et al.
(2008): An outbreak of furniture dermatitis in the U.K. British Journal
of Dermatology 159, s. 233-234.
[2] 	Rantanen, T. (2008):
The cause of the Chinese sofa/chair dermatitis epidemic is likely to be
contact allergy to dimethylfumarate, a novel potent contact sensitizer (Concise
communication). British Journal of Dermatology 159, s. 218-221.
[3]	Dekret af 4. december
2008 fra det franske økonomi-, industri- og beskæftigelsesministerium
om suspension af omsætning af siddemøbler og fodtøj indeholdende
DMF. Frankrigs statstidende, 10. december 2008, lovtekst 17 af 108.
[4]	Ministerielt dekret fra
ministeren for sundhed og ministeren for forbrugerbeskyttelse om forbud mod
omsætning af artikler og produkter indeholdende DMF. Belgiens statstidende,
12. januar 2009.
