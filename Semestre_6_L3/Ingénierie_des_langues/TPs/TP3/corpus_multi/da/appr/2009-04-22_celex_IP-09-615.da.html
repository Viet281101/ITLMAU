IP/09/615
Bruxelles, den 22. april 2009Bologna-processen
– reform af de højere læreanstalter i det næste årtiDen 28. og 29. april mødes ministrene med
ansvar for de videregående uddannelser fra 46 europæiske lande i
Leuven og Louvain-la-Neuve i Belgien for at gøre status over, hvor langt
man er nået i Bologna-processen, udarbejde en ny dagsorden og
fastlægge prioriteringerne for det europæiske område for
videregående uddannelser for det næste årti indtil 2020. På
baggrund af den meget store interesse, som en række lande uden for Europa
har vist for de reformer, der finder sted i det europæiske område for
videregående uddannelser, afholdes der for første gang et
"Bologna-politikforum" mellem de 46 lande, der deltager i Bologna-processen, og
20 lande uden for
Europa[1].
Bologna-processen er vokset fra 29 lande i 1999 til 46 i
dag[2] - det er en
europæisk succeshistorie. I den seneste statusrapport for
Bologna-processen, som præsenteres for ministrene i Leuven og
Louvain-la-Neuve, konkluderes det, at der er gjort gode, om end noget
uensartede, fremskridt i forbindelse med gennemførelsen af
Bologna-reformerne. Denne positive konklusion bekræftes i Kommissionens
seneste rapport om processen, og det fremgår også, at der er
sket væsentlige fremskridt, herunder med hensyn til strukturreformer. Man
bør nu koncentrere sig om at modernisere de nationale politikker og om
konkret at få gennemført reformerne inden for Europas højere
læreanstalter.
De vigtigste Bologna-reformer fokuserer på:en treleddet uddannelsesstruktur (bachelor-, master- og ph.d.-niveau)kvalitetssikring af de videregående uddannelser 
anerkendelse af kvalifikationer og studieophold.
Reformindsatsen har skabt nye muligheder for de højere
læreanstalter og de studerende. Etableringen sidste år af registeret
over kvalitetssikringsorganer inden for videregående uddannelser i Europa
vil bidrage til at gøre de videregående uddannelser i Europa mere
synlige og til at øge tilliden til de højere læreanstalter og
deres uddannelser både i Europa og resten af verden.
Som en kommentar til det forestående ministermøde udtalte Ján
Figel’, EU-kommissær for uddannelse, kultur og ungdom:
"Bologna-processen har gjort de videregående uddannelsessystemer mere
kompatible og mere sammenlignelige. Blandt andet har den gjort Europa til et
mere attraktivt sted at studere for unge fra andre lande. Der er stadig et
stykke vej, før målene fra 1999 er opfyldt, men vi er nødt til at
fortsætte videre frem og tage nye udfordringer op, særlig under den
nuværende økonomiske krise. Videregående uddannelser spiller en
vigtig rolle, når det gælder om at støtte en varig økonomisk
fremgang og at fremme innovation. De højere læreanstalter må
forny sig, og en bred anerkendelse af dette, ikke blot blandt regeringerne i
Europa, men i hele verden, er selve forudsætningen for Bologna-processens
succes."
En Eurobarometer-undersøgelse, der er blevet foretaget for nylig
blandt studerende på højere læreanstalter, viser, at de
studerende ønsker bredere adgang til videregående uddannelser, og at
de højere læreanstalter bør åbne op for samarbejde med
erhvervslivet og for livslang læring. Hele 97 % af de studerende
fandt f.eks., at det er vigtigt at give de studerende den viden og de
færdigheder, de har brug for for at kunne klare sig på
arbejdsmarkedet. 
Et stort flertal (87 %) var også enige i, at det er vigtigt for de
højere læreanstalter at fremme innovation og
iværksætterånd blandt de studerende og de ansatte, og at
der bør være mulighed for praktikophold i private virksomheder som
led i uddannelsen. Flere og flere studerende ønsker at studere i
udlandet, og et flertal ønsker mere information om kvaliteten af de
højere læreanstalter for at kunne træffe et kvalificeret
studievalg. 
Europa-Kommissionen samarbejder med medlemsstaterne og sektoren for
videregående uddannelser om at gennemføre universiteternes
moderniseringsdagsorden som led i Lissabonstrategien for vækst og
beskæftigelse. Der ydes støtte hertil gennem programmet for
livslang læring (Erasmus-aktioner), det 7. EU-rammeprogram for forskning,
programmet for konkurrenceevne og innovation,  strukturfondene og gennem
lån fra Den Europæiske Investeringsbank. 
Kommissionen støtter også reformer af de videregående
uddannelser i verden generelt, nærmere bestemt gennem politikken og
programmerne på det udenrigspolitiske område. EU's nabolande kan
f.eks. få støtte gennem Tempus-programmet. Forbindelserne med andre
partnerlande støttes gennem en række bilaterale eller multilaterale
samarbejdsprogrammer: EU-USA/Canada, EDULINK, ALFA for Latinamerika og det nye
Nyerere-program for Afrika. Endelig skal også nævnes Erasmus
Mundus-programmet med stipendier til studerende fra hele verden, som dermed
kan gennemføre integrerede studieprogrammer på master-niveau i
forskellige europæiske lande. Den nye fase af programmet indbefatter
også studier på ph.d.-niveau. Samarbejde med ikkeeuropæiske
institutioner indgår også i Kommissionens støtte til højere
læreanstalters forskningsaktiviteter under det 7. EU-rammeprogram for
forskning. Marie Curie-aktionerne giver individuelle forskere mulighed for at
indgå i et forskerteam i et andet land. 
Yderligere oplysninger:
Europa-Kommissionen: MEMO/09/170
[FAQ on Bologna], 22. april 2009
Europa-Kommissionen: MEMO/09/172
[Eurydice report], 22. april 2009
Europa-Kommissionen: MEMO/09/171
[Eurobarometer], 22. april 2009
Europa-Kommissionen: Videregående
uddannelser
Europa-Kommissionen: Videregående uddannelser: BolognaDet officielle websted for Bologna-processenBologna-ministerkonferencen,
Louvain-la-Neuve og Leuven, 28.-29. april 2009
[1]Følgende lande er
blevet indbudt: Australien, Brasilien, Canada, Egypten, Etiopien, Indien,
Israel, Japan, Jordan, Kasakhstan, Kina, Kirgisistan, Marokko, Mexico, New
Zealand, Senegal, Sydafrika, Tanzania, Tunesien, Vietnam og
USA.[2] Albanien,
Andorra, Armenien, Aserbajdsjan, Belgien, Bosnien-Hercegovina, Bulgarien,
Cypern, Danmark, Den Tidligere Jugoslaviske Republik Makedonien, Det Forenede
Kongerige, Estland, Finland, Frankrig, Georgien, Grækenland, Irland,
Island, Italien, Kroatien, Letland, Liechtenstein, Litauen, Luxembourg, Malta,
Moldova, Montenegro, Nederlandene, Norge, Polen, Portugal, Rumænien,
Rusland, Schweiz, Serbien, Slovakiet, Slovenien, Spanien, Sverige, Tjekkiet,
Tyrkiet, Tyskland, Ukraine, Ungarn, Vatikanstaten og Østrig.
