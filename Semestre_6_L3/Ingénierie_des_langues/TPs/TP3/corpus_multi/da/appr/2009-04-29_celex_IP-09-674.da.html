IP/09/674
Bruxelles, den 29. april 2009Aflønning i den finansielle sektor:
Kommissionen udstikker principper for aflønningen af risikotagende
medarbejdere i finansielle virksomhederEuropa-Kommissionen har vedtaget en henstilling om
aflønning i den finansielle sektor. Den henstiller, at medlemsstaterne
sikrer, at finansielle virksomheder indfører en lønpolitik for
risikotagende medarbejdere, der er i overensstemmelse med og fremmer en sund og
effektiv risikostyring. Den indeholder retningslinjer for aflønningens
komponenter, udformningen og gennemførelsen af lønpolitikker og
tilsynsmyndighedernes rolle i forbindelse med vurderingen af finansielle
virksomheders lønpolitik. Kommissionen har også vedtaget en
henstilling om direktørlønninger (se IP/09/673).
Charlie McCreevy, der er kommissionsmedlem med ansvar for det indre marked,
gav henstillingen følgende kommentar med på vejen: "Hidtil har der
inden for den finansielle sektor floreret alt for mange uansvarlige
incitamenter. Det er uklogt, når lønincitamenter ender med at
tilskynde til overdreven risikotagning for at opnå en gevinst på kort
sigt. På G20-mødet nåede man til enighed om at gennemføre de
skrappe nye principper for aflønningsordninger, som FSF (Forummet for
Finansiel Stabilitet) har fastlagt. Kommissionen fører an. Incitamenter
skal tilpasses virksomhedens rentabilitet på lang sigt. Lønniveauet
skal naturligvis fortsat baseres på resultater. Resultatkriterier bør
imidlertid risikojusteres og tage hensyn til kapitalomkostninger og likviditet. 
Det bør fortsat være bestyrelsen og ikke den øverste ledelse, der
fastlægger lønpolitikken. For at fremme en sund aflønningspraksis
i finansielle virksomheder er der også behov for at udvide
tilsynsmyndighedernes rolle i forbindelse med vurderingen af
lønpolitikker."
I henstillingen opfordres medlemsstaterne til at træffe foranstaltninger
på fire områder:Lønkomponenter: lønpolitikken for risikotagende
medarbejdere bør være i overensstemmelse med og fremme en sund og
effektiv risikostyring. Finansielle virksomheder bør derfor stræbe
efter at finde den rette balance mellem den faste løn og bonusser.
Udbetalingen af bonusbeløb bør spredes over en længere periode
for at tage hensyn til de forskellige risici, der knytter sig til virksomhedens
underliggende resultat over den forretningsmæssige cyklus. Kriterierne for
præstationsmåling bør lægge særlig vægt på
finansielle virksomheders langsigtede resultater, og de underliggende resultater
bør justeres for risici, kapitalomkostninger og likviditet. Finansielle
virksomheder skal have mulighed for at tilbagekræve allerede udbetalt
bonus, hvis den bygger på oplagt fejlagtige data ("clawback"). 
Ledelse: lønpolitikken skal være transparent for alle i
virksomheden, og den skal være klar og veldokumenteret og omfatte
foranstaltninger til forhindring af interessekonflikter. Bestyrelsen skal
være ansvarlig for lønpolitikken i virksomheden som helhed og inddrage
interne kontrolinstanser, personaleafdelinger og eksterne eksperter.
Bestyrelsesmedlemmer og andre medarbejdere, der er involveret i udformningen og
gennemførelsen af lønpolitikken, skal være uafhængige.
Åbenhed: alle berørte parter skal have adgang til
oplysninger om lønpolitikken. Oplysningerne skal være klare og let
forståelige og omhandle alle lønpolitikkens centrale elementer, dens
udformning og funktionsmåde.
Tilsyn: tilsynsmyndighederne bør sikre, at finansielle
virksomheder så vidt muligt overholder princippet om indførelse af en
sund lønpolitik, der er i overensstemmelse med en effektiv risikostyring.
Med hensyn til spørgsmålet om proportionalitet bør
tilsynsmyndighederne tage hensyn til den finansielle virksomheds størrelse
og arten og omfanget af dens aktiviteter, når de kontrollerer, om
princippet vedrørende en sund lønpolitik bliver
overholdt.I henstillingen tages der behørigt hensyn til den
indsats, som adskillige medlemsstater allerede har gjort, og den tager sigte
på at fremme denne udvikling ved at udpege bedste praksis og øge
konvergensen i EU. Henstillingen dækker alle dele af finanssektoren for at
forhindre, at der opstår smuthuller og konkurrencefordrejninger mellem
forskellige sektorer og forskellige finansielle virksomheder. Principperne
gælder for alle kategorier af medarbejdere, hvis aktiviteter har materiel
indflydelse på en finansiel virksomheds risikoprofil.  
Henstillingen vil blive fulgt op af lovgivning, der bringer
aflønningsordninger ind under det normale tilsyn med finansielle
virksomheder. I juni måned fremsætter Kommissionen forslag om
ændring af kapitalkravsdirektivet for at sikre, at den lovpligtige kapital
giver tilstrækkelig dækning for de risici, der knytter sig til bankers
handelsbeholdning, securitisationspositioner og lønpolitik.
Efter et år vil Kommissionen se nærmere på begge henstillinger
på baggrund af de indhøstede erfaringer og kontrolresultatet. Den vil
desuden udarbejde en evalueringsrapport om medlemsstaternes anvendelse af begge
henstillinger.
Den komplette henstilling findes på følgende netsted:
http://ec.europa.eu/internal_market/company/directors-remun/index_en.htm
MEM0/09/212
