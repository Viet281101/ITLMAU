IP/ 09/1197   Bruxelles, den 28. juli 2009   Konkurrence : Kommissionen sender en revision af konkurrencereglerne for distributionssektoren ud til offentlig høring  Europa-Kommissionen har sendt sit forslag til revision af gruppefritagelsesforordningen og retningslinjerne for leverings- og distributionsaftaler (vertikale begrænsninger) til offentlig høring. Den nuværende forordning udløber i maj 2010. På baggrund af sine erfaringer med disse reglers anvendelse og de udtalelser, aktører i sektoren er fremkommet med, er det Kommissionens indtryk, at de generelt fungerer godt, og at der ikke er grund til at foretage nogen grundlæggende ændringer i dem. De væsentligste ændringsforslag har til formål at tilgodese den udvikling, der på det seneste er sket på markedet, især de store detailhandleres øgede markedsstyrke som indkøbere og udviklingen i internetsalg. Alle, der ønsker at fremsætte bemærkninger, opfordres til at gøre det inden den 28. september 2009.  Konkurrencekommissær Neelie Kroes udtalte, at "konkurrence og effektivitet i distributionssektoren har afgørende betydning for forbrugernes velfærd og for vores økonomi. Den revision, vi netop har sat i gang, har til formål at sikre, at der ved vurderingen af leverings- og distributionsaftaler på grundlag af konkurrencereglerne tages hensyn til den udvikling, der er sket på markedet, især den yderligere forøgelse af købernes markedsstyrke og de nye distributionsformer, der er dukket op, bl.a. de nye muligheder, internettet har givet os".  Kommissionens gruppefritagelsesforordning nr. 2790/1999 indebærer, at de leverings- og distributionsaftaler, der opfylder betingelserne i forordningen, er fritaget fra EF-traktatens forbud mod konkurrencebegrænsende aftaler (artikel 81, stk. 1). Den nuværende gruppefritagelsesforordning for vertikale begrænsninger udløber i maj 2010. Ud fra sine erfaringer med forordningen og den feedback, den har modtaget fra sektorens aktører, er det Kommissionens umiddelbare indtryk, at de nuværende regler har fungeret godt i praksis.  Da forordningen blev vedtaget i 19 99, var hovedformålet at lempe reguleringsbyrderne for virksomhederne, især for de virksomheder, der ikke er i stand til at hæve deres priser uden tab af fortjeneste (altså virksomheder uden markedsstyrke) som f.eks. små og mellemstore virksomheder, og indføre en tilgang til vurdering af vertikale begrænsninger, der er baseret på deres virkninger. Disse mål og intentioner har ikke mistet deres gyldighed.  Den udvikling, som er sket i de ti år, der er gået siden de nuværende reglers indførelse, har især været præget af to fænomener, nemlig en yderligere forøgelse af de store distributørers markedsstyrke og udbredelsen af internetsalg.  For at tage hensyn hertil foreslår Kommissionen at indføre en regel om, at for at en vertikal aftale skal kunne falde ind under gruppefritagelsen, skal det ikke alene være leverandørens markedsandel (hvilket i dag er tilfældet), men også køberens markedsandel, der ikke må overstige 30 %.  Hvad angår internetsalg, er der på den ene side behov for at sikre forbrugerne adgang til at udnytte de fordele, der kan ligge i at foretage sine indkøb på tværs af grænserne, hvilket i dag er blevet langt lettere i kraft af internettet. På den anden side kan visse salgsbegrænsninger, der tager sigte på at begrænse distributørernes muligheder for eller forhindre dem i at profitere af andres markedsførings- og salgsfremmeindsats, resultere i en bedre service til forbrugerne. I relation til salg via internettet har Kommissionen derfor forslået en tilgang baseret på en skarpere sondring mellem aktivt og passivt salg, dvs. mellem salg, der er resultatet af en aktiv markedsføring, og salg, der sker på forbrugerens initiativ, og i høringsoplægget forklarer den, hvordan de betingelser, en leverandør stiller i forbindelse med internetsalg, f.eks. krav om, at distributøren skal have en regulær butik, før han begynder at sælge via internettet, vil blive behandlet efter den reviderede forordning.  Kommissionen opfordrer alle interesserede til senest den 2 8. september 2009 at fremsætte bemærkninger til forslaget. Denne høring drejer sig om alle spørgsmål i forbindelse med forordningen og retningslinjerne, men Kommissionen vil især gerne høre, hvad man mener om, hvordan de nuværende regler generelt har fungeret, i hvilket omfang den seneste udvikling på markedet bør få indvirkning på forordningerne, og om Kommissionens foreslåede tilgang til købermagt og begrænsninger i internetsalg. Udkastet til den reviderede gruppefritagelsesforordning og de reviderede retningslinjer kan findes på Europa-webstedet på adressen:    http://ec.europa.eu/competition/consultations/2009_vertical_agreements/index.html
