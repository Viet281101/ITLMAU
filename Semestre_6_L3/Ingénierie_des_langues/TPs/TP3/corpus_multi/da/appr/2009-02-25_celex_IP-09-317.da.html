IP/09/317
Bruxelles, den 25. februar 2009Kommissionen møder
arbejdsgiversammenslutninger og fagforeninger for at finde en vej ud af den
økonomiske krise og sikre beskæftigelsenEuropa-Kommissionen fortsatte i dag sit arbejde med
at gennemføre den europæiske økonomiske genopretningsplan på
et særligt møde med repræsentanter for fagforeninger og
arbejdsgivere på EU-plan. Der var bred enighed om, at det indre marked og
genopretningsplanen var det rette springbræt for løsning af krisen og
sikring af beskæftigelsen i EU, og at det var nødvendigt at
træffe yderligere foranstaltninger på EU-plan.
"At finde en løsning på den økonomiske krise og sikre
beskæftigelsen kræver, at vi samarbejder," sagde Kommissionens
formand, José Manuel Barroso. "Kommissionen sigter med sin politik på
at begrænse krisens virkninger på den virkelige økonomi og
beskæftigelsen, at forberede erhvervslivet og arbejdsstyrken til
genopretningen og at hjælpe EU-borgerne med at finde arbejde, der også
er fremtid i. Krisens virkninger på beskæftigelsen er tydelige. For at
bremse afmatningen, begrænse antallet af nedlagte arbejdspladser og
virksomhedslukninger og få EU tilbage på vejen til vækst og
beskæftigelse har vi brug for et partnerskab. Det glæder mig at
få denne mulighed for sammen med arbejdsmarkedets parter at drøfte,
hvordan vi mest effektivt kan målrette vor indsats, og hvordan vi i
fællesskab kan skabe resultater."
På mødet i dag var Kommissionen og arbejdsmarkedets parter på
EU-plan (EFS, Business Europe, CEEP og UEAPME) enige om, at det er
nødvendigt at arbejde sammen om at fastholde og videreudvikle resultaterne
på det sociale og økonomiske område i EU og det indre marked som
kilder til velstand, vækst og beskæftigelse i EU.
Arbejdsmarkedets parter på EU-plan betegnede også den
europæiske økonomiske genopretningsplan som det helt rette
udgangspunkt og gav klart udtryk for, at de er villige til at yde en indsats for
at sikre, at planen rent faktisk iværksættes, og at den
gennemføres så ambitiøst som nødvendigt.
Den europæiske økonomiske genopretningsplan, som Kommissionen har
fremsat forslag om, og som Det Europæiske Råd vedtog i december,
omfatter en lang række foranstaltninger til at bevare og skabe
arbejdspladser og optimere den europæiske økonomis evne til at klare
sig igennem konjunkturnedgangen. 
Mange af de centrale elementer i genopretningsplanen får direkte
betydning for arbejdsstyrken. Det drejer sig bl.a. om efteruddannelse med
henblik på at fastholde arbejdstagerne på arbejdsmarkedet og
hjælpe dem med at finde nye job. Der kan ydes EU-støtte gennem Den
Europæiske Socialfond og Den Europæiske Fond for Tilpasning til
Globaliseringen, og der er stillet nye finansieringskilder til rådighed for
små og mellemstore virksomheder.
Drøftelserne med repræsentanterne for arbejdsmarkedets parter
fokuserede på deres forslag om foranstaltninger til at øge vækst
og beskæftigelse, gennemføre flexicuritytiltag og støtte
virksomheder og arbejdstagere gennem lavkonjunkturperioden, fremme investeringer
og holde købekraften og efterspørgslen oppe, respektere
arbejdstagernes frie bevægelighed og overholde de kollektive overenskomster
samt sikre, at det indre marked fortsat fungerer. Deres synspunkter vil
være en del af Kommissionens indlæg på stats- og
regeringschefernes uformelle møde den 1. marts, Det Europæiske
Råds forårsmøde og på mødet mellem
beskæftigelsesministrene, som finder sted i maj. Kommissionen og
arbejdsmarkedets parter blev enige om at arbejde tæt sammen for at finde en
måde, hvorpå arbejdsgiverne og fagforeningerne fra hele EU kan bidrage
til hurtig genopretning af EU's økonomi. 
Følgende repræsentanter for arbejdsmarkedets parter deltog i
mødet:: Business Europe: Ernest-Antoine Seillière, formand; CEEP: Carl
Cederschiöld, formand; EFS: John Monks, generalsekretær; UEAPME: Georg
Toifl, formand.
