IP/09/1310  Bruxelles, den 14. september 2009  Initiativet om innovative lægemidler: Europa i spidsen med hensyn til biofarmaceutisk innovation  Initiativet om innovative lægemidler (IMI), som er et offentlig-privat partnerskab mellem Europa-Kommissionen og Den Europæiske Sammenslutning af Farmaceutindustriforeninger (EFPIA), offentliggjorde i dag for første gang resultatet af samarbejdet. Samtidig offentliggjorde IMI også forskningsemnerne for sin anden forslagsindkaldelse. IMI ønsker med disse emner at fremskynde opdagelse og udvikling af nye lægemidler til behandling af kræft, betændelsessygdomme og smitsomme sygdomme. Til anden forslagsindkaldelse er der afsat 156,3 mio. EUR, hvoraf Kommissionen bidrager med 76,8 mio. EUR, og EFPIA-medlemmer forventes at bidrage med 79,5 mio. EUR i form af naturalydelser. IMI præsenterede også sin nyudnævnte administrerende direktør, Michel Goldman, som officielt overtager posten den 16. september.  EU's kommissær for videnskab og forskning, Janez Poto čnik, fremhævede initiativets opnåede resultater og fremskridt: "IMI er vores måde at imødekomme behovet for at forbedre Europas tiltrækningskraft inden for lægemiddelforskning og -udvikling og sikre, at resultaterne fra grundforskning hurtigt kan omsættes til innovative lægemidler. Vi bør snart kunne se resultaterne af denne spændende nye forskningsmekanisme og konstatere, at nye innovative lægemidler når hurtigere frem til de europæiske patienter."  Ved begivenheden udtrykte Arthur J. Higgins, administrerende direktør i Bayer HealthCare og formand for EFPIA, over for pressen glæde over samarbejdet mellem medicinalindustrien og Kommissionen:  "IMI er et klart udtryk for, at Europa har til hensigt at spille en førende rolle inden for biofarmaceutisk innovation. Ved at fremskynde og optimere F&amp;U-procesfaser forsøger vi at fjerne flaskehalse i lægemiddeludviklingen. Derfor har vi på nuværende tidspunkt allerede investeret 246 mio. EUR – herunder 136 mio. EUR fra medicinalindustrien – i godkendte forslag. Initiativets største succes har været at forene lægemiddelvirksomheder, der normalt konkurrerer indbyrdes, og akademiske kredse om en hidtil uset indsats for at fremskynde opdagelsen af innovative lægemidler."  Den nyudnævnte administrerende direktør, Michel Goldman, sagde:  "Det er mig en stor glæde at indtræde i IMI på dette spændende tidspunkt i dets udvikling. På baggrund af mine tidligere erfaringer i offentlig-private partnerskaber vil min første prioritering være at styrke broen mellem den akademiske verden og medicinalindustrien til gavn for patienterne."   Michel Goldmans udnævnelse til IMI's nye administrative direktør er et vigtigt skridt på vejen mod IMI's fuldstændige uafhængighed af Kommissionen og EFPIA.   De nye forskningsemner er blevet godkendt af IMI's bestyrelse efter omfattende høring af forskellige interesseparter, herunder IMI's videnskabelige udvalg, repræsentanter for medlemsstaterne, Kommissionen og lægemiddelfirmaer, der er medlem af EFPIA.  Alle parter har erklæret sig rede til at samarbejde med offentlige og private organisationer for at tage fat på disse spørgsmål på mere effektiv vis. IMIs anden forslagsindkaldelse forventes offentliggjort den 30. oktober 2009. Baggrund IMI er et offentlig-privat partnerskab, som blev indledt i 2007 med det formål at fremskynde opdagelse og udvikling af bedre lægemidler til patienter ved at fjerne nuværende flaskehalse i lægemiddeludviklingsprocessen. Dets budget beløber sig for perioden 2008-2017 til i alt 2 mia. EUR, hvoraf Kommissionen bidrager med 1 mia. EUR og medicinalindustrien med 1 mia. EUR.  IMI's første forslagsindkaldelse blev indledt i april 2008. 134 forslag blev indgivet, og blandt disse blev der udvalgt 15, som modtager 246 mio. EUR.  Michel Goldman  Michel Goldman er professor i immunologi ved det medicinske fakultet ved Det Frie Universitet (ULB) i Belgien. Hans arbejde inden for immunmedierede sygdomme og immunbaserede bioterapier har resulteret i mere end 380 artikler i fagfællebedømte tidsskrifter. Han modtog i 2000 Joseph Maisin-prisen, en prestigefyldt anerkendelse for kliniske videnskaber, som uddeles af den belgiske fond for videnskabelig forskning. I 2006 blev han af Thomson Institute for Scientific Information anerkendt som "ISI Highly Cited Scientist".  Liste over de 9 forskningsemner i IMIs anden forslagsindkaldelse    Afbildning med biomarkører til udvikling af lægemidler inden for kræftbehandling.   Nye instrumenter til målvalidering med henblik på forbedring af lægemidlers virkning (onkologi).   Molekylære biomarkører: hurtigere udvikling af kræftbehandling og bedre patientbehandling.   Beskrivelse og udvikling af hurtige diagnoseprøver på behandlingsstedet til brug ved bakteriel diagnose med henblik på at lette gennemførelse af kliniske forsøg og klinisk praksis.   Indsigt i afvigende adaptive immunitetsmekanismer.   Implementeringsforskning i kroniske immunmedierede sygdomme: bygge bro mellem dyremodeller og mennesker.   Lægemiddel-/sygdomsmodeller: bibliotek &amp; rammer.   Åbent farmakologisk område.   Elektroniske elektroniske patientjournaler.    Yderligere oplysninger om IMI    http://imi.europa.eu  og  http://www.imi-europe.org   Se også  IP/08/662     and   IP/09/802
