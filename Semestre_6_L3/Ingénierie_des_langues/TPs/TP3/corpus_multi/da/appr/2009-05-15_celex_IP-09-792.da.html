IP/09/792
Bruxelles, den 15. maj 2009Havets dag i Europa fejres af EU-landene i
Rom 18.-20. majHavet har altid spillet en vigtig rolle for Europas
velstand. Det europæiske kontinent har næsten 70 000 km
kystlinje, og 22 af EU's 27 medlemsstater har kyster eller omfatter øer.
40 % af EU's befolkning bor i havregioner, der tegner sig for 40 % af
økonomien og beskæftiger omkring 5 mio. mennesker.  Derfor fejres
den 20. maj som "havets dag i Europa". I år er Kommissionen sammen med
den italienske regering arrangør for en 3-dages konference i Rom
18.-20. maj. Denne vigtige begivenhed samler interesseparter, myndigheder
og andre implicerede fra Den Europæiske Union og i år også en
række tredjelande med henblik på at drøfte de globale
ændringer, som det maritime Europa står over for i dag. Havets dag i
Europa blev indført som et af nøgleelementerne i EU's integrerede
havpolitik, der blev lanceret i 2007.
"Den 20. maj fejrer vi den årlige europæiske havets dag i
Rom", udtaler Europa-Kommissionens formand, José Manuel Barroso. "Europas
borgere bliver i stigende grad bevidst om betydningen af den fælles arv og
fremtid, som havene repræsenterer for os. Vores integrerede havpolitik
afspejler en klar vision for, hvordan vi skal tackle udfordringerne i form af
havene som kilde til vores velstand og deres bæredygtighed og sikkerhed, og
den har i sidste ende nær tilknytning til kampen mod klimaændringerne
og genskabelsen af Europas økonomiske konkurrenceevne".
Ifølge Joe Borg, der er kommissær med ansvar for maritime
anliggender og fiskeri, "sætter EU's integrerede havpolitik de maritime
sektorer og kystregioner, der traditionelt ligger i EU's yderområder, i
centrum for en ny, dynamisk og samlet politik for bæredygtig vækst og
beskæftigelse. EU og dets medlemsstater er overbevist om, at de
særlige forhold, som gør sig gældende for have, søer og
kyster, skal anskues på en koordineret og sammenhængende måde. I
Rom vil institutioner og interesseparter drøfte nye tilgange til
forvaltningen af vore have, søer og kystregioner på en bæredygtig
måde inden for rammerne af en integreret politisk strategi."
Konferencen i Rom vil samle interesseparter fra erhvervslivet og
civilsamfundet, beslutningstagere og journalister fra EU og tredjelande med
henblik på at drøfte en lang række politikker og praksis som
f.eks. integreret havforvaltning, nye teknologier, energiproduktion, maritim
områdeplanlægning, havovervågningssystemer, bæredygtig
kystturisme, reform af den fælles fiskeripolitik og andre emner. De
synspunkter, som fremlægges på konferencen, vil indgå i den
fremtidige udformning af EU's integrerede havpolitik. 
Før og efter konferencen i Rom vil interesseorganisationer endvidere
afholde en række workshopper og præsentationer om temaer, der er
knyttet til konferencens dagsorden. Ud over selve konferencen i Rom vil omkring
40 andre begivenheder finde sted forskellige steder i Den Europæiske Union.
Disse lokale begivenheder kan være konferencer, workshopper, åbne
havnedage og miljøprojekter. 
Hovedtalere på konferencen i Rom er den italienske premierminister,
Silvio Berlusconi, det tjekkiske formandskab, Europa-Kommissionens formand,
José Manuel Barroso, og Europa-Parlamentets næstformand, Rodi
Kratsa-Tsagaropoulou. Konferencens to værter er Joe Borg, medlem af
Kommissionen med ansvar for maritime anliggender og fiskeri, og den italienske
minister for infrastruktur og transport, Altero Matteoli. Europa-Kommissionen
vil desuden være repræsenteret af næstformand Günther
Verheugen, som har ansvaret for erhvervs- og virksomhedspolitik, og
næstformand Antonio Tajani, der har ansvaret for transport. Italiens
udenrigsminister, Franco Frattini, vil også tale på konferencen. Under
en række paneldiskussioner vil der blive gjort status over resultaterne af
den integrerede havpolitik siden dens indførelse, og der vil være
drøftelser af vejen frem.
Siden Kommissionen fremsatte sit forslag om en integreret havpolitik i
oktober 2007, og stats- og regeringscheferne gav deres tilslutning hertil i
december 2007, er der gjort håndgribelige fremskridt med opbygningen af en
sammenhængende ramme, der skal fremme synergier og løse potentielle
konflikter mellem forskellige havrelaterede politikområder. I
overensstemmelse med aktionsplanen fra oktober 2007 har Kommissionen allerede
fremlagt en pakke af forslag, som bl.a. skal øge havforskningen og udvikle
EU's havne, fremme den maritime områdeplanlægning og et
havtransportområde uden grænser samt fremme
offshore-vindenergiproduktion. En række andre forslag indeholder
strategier, der skal sikre tilpasning til klimaforandringerne, yde støtte
til ansatte inden for søtransport og udstikke rammerne for en integreret
havforvaltning. I fiskerisektoren har Kommissionen fremlagt ny lovgivning for at
bekæmpe ulovligt fiskeri og øge kontrol og håndhævning, og
den har også indledt en høring i EU om en grundlæggende reform af
den fælles fiskeripolitik.
Nyttige links:
Havets dag: http://ec.europa.eu/maritimeday
Interesseparters parallelle arrangementer i Rom: 
http://ec.europa.eu/maritimeaffairs/maritimeday/side_events_en.html
Interesseparters arrangementer i medlemsstaterne: 
http://ec.europa.eu/maritimeaffairs/maritimeday/events_in_member_states_en.html
Trepartserklæringen fra maj 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
