IP/09/551
Bruxelles, den 8. april 2009Kommissionen fastsætter skrappere
mål for hurtigere udbetalinger i forbindelse med EU-tilskud og
-kontrakterDer er i dag vedtaget et initiativ, hvormed der
indføres nye og skrappere mål for udbetaling af EU-midler, der
forvaltes direkte af Europa-Kommissionen. Forslagene sigter mod at øge de
igangværende bestræbelser og fremskynde udbetalingerne til modtagerne
- ofte små virksomheder og lokale forvaltningsmyndigheder - og gælder
for midler til i alt 15 mia. EUR med specifikke betalingsfrister inden
for områder som forskning, uddannelse og initiativer for de unge, energi og
transport. Et af de centrale mål er at reducere fristerne for den
første præfinansiering af EU-tilskud og -kontrakter fra 30 til 20
dage. Forslagene ligger i forlængelse af beslutningerne for nylig om at
fremskynde udbetalingerne for strukturfondsprojekter som bebudet i den
europæiske økonomiske genopretningsplan (IP/08/1983)
samt forslagene om bekæmpelse af betalingsforsinkelser i
handelstransaktioner (IP/09/552).Dalia Grybauskaitė, EU's kommissær for finansiel programmering og
budget, sagde "formålet med forslaget i dag er at presse så meget
som muligt ud af de nuværende finansielle regler for at fremskynde de
415 000 direkte udbetalinger, som Kommissionen foretager hvert år."
Hun understregede, at forslaget kommer på det rette tidspunkt, og
tilføjede "den nuværende økonomiske situation kræver
øjeblikkelige foranstaltninger for at hjælpe til med at lette
situationen for støttemodtagerne. Dette initiativ vil også bane vejen
for fremtidige ændringer i EU's finansielle regler, som er planlagt til
2010". 
Hovedfokus i meddelelsen er at reducere tidsfristerne for
præfinansiering eller førstegangsudbetalinger fra 30 til 20 dage. Det
er disse udbetalinger, der er mest ligetil, da de ikke kræver kompliceret
papirarbejde eller bureaukrati og udgør omkring 9,5 mia. EUR om
året. For andre centralt forvaltede betalinger (der udgør omkring
5,5 mia. EUR) er målet at reducere betalingsfristerne fra 45 til
30 dage og således bringe Europa-Kommissionens udbetalinger i
overensstemmelse med direktivet om bekæmpelse af betalingsforsinkelser i
handelstransaktioner. Kommissionen vil også opfordre sine tjenestegrene til
i højere grad at anvende faste satser eller faste beløb for centralt
forvaltede tilskud og kontrakter. 
En forenkling af de generelle procedurer, før projekterne kommer i gang,
kan bidrage til hurtigere udbetalinger, så der vil blive indført
foranstaltninger, der giver Kommissionens tjenestegrene mulighed for at
offentliggøre indkaldelser af tilbud, der dækker to år snarere
end et enkelt år ad gangen, og for at anvende standardindkaldelser. Deling
af viden og erfaringer er et vigtigt aspekt af en fremskyndelse af
udbetalingerne, og Kommissionens generaldirektorat for budget (GD BUDG) vil
spille en mere aktiv rolle for at bistå andre tjenestegrene i at opfylde de
forskellige betingelser, der er nødvendige for, at de hurtigt kan bevilge
deres egne budgetmidler. Der vil blive tilskyndet til indførelse af
fremskyndede procedurer for offentlige indkøb og tilskud, hvor det
overhovedet er muligt.
Kommissionens tjenestegrene vil være forpligtede til at rapportere
formelt om realiseringen af disse mål i deres årlige
aktivitetsrapporter.
