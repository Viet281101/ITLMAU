IP/09/967  Bruxelles, den 19. juni 2009   Elektronisk ekspedition af forvaltningsprocedurer: Europa-Kommissionen vil sætte fart i grænseoverskridende service med tidssvarende teknik  Europa-Kommissionen vil støtte finansieringen af et projekt, der skal hjælpe myndighederne med at forbedre online-betjeningen af servicesektoren. Projektet gennemføres af Østrig, Frankrig, Tyskland, Grækenland, Italien, Nederlandene og Polen.  Ved udgangen af 2009 skal alle EU's medlemsstater have oprettet kvikskranker, hvor virksomhederne kan ordne administrative formaliteter elektronisk.  Det vil eksempelvis gøre det muligt for en belgisk servicevirksomhed at ordne alle nødvendige formaliteter i forbindelse med åbningen af en cafe i Nederlandene over internettet. Det pilotprojekt, der her er tale om, vil yderligere øge kvaliteten af de elektroniske procedurer.  Over tre år vil der blive investeret mere end 14 mio. EUR i projektet, og deraf vil halvdelen komme fra EU's program for konkurrenceevne og innovation.   "Det rigtige middel til at fremhjælpe samarbejdet mellem de offentlige administrationer og gøre det lettere for virksomheder at komme ind på markeder i andre medlemsstater er at investere i den seneste informationsteknologi," siger Viviane Reding, der er kommissær for informationssamfundet og medier.  "Ved at tilbyde tjenester over internettet og uden bureaukratiske omsvøb giver man europæiske virksomheder mulighed for at ekspandere til nye markeder, og det vil fremme handelen inden for EU.  Det vil føre til mere vækst og flere arbejdspladser på det indre marked."  Det er hovedsagelig i servicesektoren, at væksten og jobskabelsen finder sted i Europa. Den står for 70 % af EU's BNP.  I de senere år er 95 % af alle nye arbejdspladser skabt her.  Varehandlen foregår allerede frit i EU, men det indre marked for tjenesteydelser har endnu ikke nået sit fulde potentiale.  Juridiske og administrative hindringer gøre det stadig vanskeligt for servicevirksomheder at etablere sig i andre lande og at handle på tværs af grænserne.  Det pilotprojekt, som Europa-Kommissionen har iværksat sammen med Østrig, Frankrig, Tyskland, Grækenland, Italien, Nederlandene og Polen vil resultere i nye tekniske løsninger på, hvordan man kan øge kvaliteten af myndighedernes grænseoverskridende digitale forvaltning.  Ved udgangen af 2009 vil der i hver medlemsstat blive oprettet kontaktpunkter, hvor virksomhederne kan ordne alle procedurer og formaliteter på ét sted.  Med dette udgangspunkt er formålet med pilotprojektet at gøre de forskellige metoder, EU-landene anvender, indbyrdes kompatible.  Projektet vil fremme anvendelsen af digital forvaltning og udviklingen af fælles krav, sætte fælles standarder for sikre transaktioner over hele EU og bygge videre på bedste praksis med åbne specifikationer og brugervenlige løsninger.  Baggrund:  Pilotprojektet, der kaldes "Simple Procedures Online for Cross-border Services" (SPOCS), er en storskalaprojekt, der medfinansieres fra Europa-Kommissionens støtteprogram for informations- og kommunikationsteknologipolitik. Det er et program, hvis formål er at stimulere innovation og konkurrenceevne i kraft af bredere ibrugtagning og bedst mulig anvendelse af kommunikationsteknologi blandt borgere, erhvervsliv og offentlige forvaltninger. Programmet er en del af EU's program for konkurrenceevne og innovation, der sigter mod at fremme europæiske virksomheders konkurrenceevne. Dets budget er på over 3,6 mia. EUR for perioden fra 2007-2013 (   IP/05/391   ).  I henhold til   EU's servicedirektiv    skal alle medlemsstaterne oprette kvikskranker, hvor servicevirksomheder let kan få alle relevante oplysninger og ordne alle nødvendige procedurer elektronisk uden at være nødt til at kontakte flere forvaltninger eller brancheorganer.   Storskalaprojekter er pilotprojekter, der gennemføres af de deltagende lande og fokuserer på at gøre det muligt at bruge teknologibaserede løsninger til grænseoverskridende betjening på nationalt, regionalt og lokalt plan.  Storskalaprojekter går ud på at finde fælles specifikationer, der kan videreudvikles og vinde større udbredelse, således at forskellige nationale systemer kan kommunikere og fungere sammen og borgere og virksomheder dermed udnytte alle fordelene ved det indre marked.   Projektet her bygger på arbejde, der tidligere er gjort i andre storskalaprojekter, som har gjort det muligt for EU-borgere at benytte deres   elektroniske identitet   og få adgang til offentlige ydelser, uanset hvor i Europa (   IP/08/824   ) de befinder sig, og på et   projekt   , der gør det muligt for virksomheder at konkurrere om kontrakter i den offentlige sektor over hele Europa via internettet (   IP/08/785   ).  I 2008 iværksatte Kommissionen desuden et projekt for udveksling af lægelige oplysninger over grænserne (   IP/08/1075   ).  E-forvaltning:     http://ec.europa.eu/egovernment          Støtteprogrammet for ikt-politik:     http://ec.europa.eu/information_society/activities/ict_psp     Europa-Kommissionens rammeprogram for konkurrenceevne og innovation :     http://ec.europa.eu/cip/index_en.htm     EU's servicedirektiv :     http://ec.europa.eu/internal_market/services/services-dir/index_en.htm
