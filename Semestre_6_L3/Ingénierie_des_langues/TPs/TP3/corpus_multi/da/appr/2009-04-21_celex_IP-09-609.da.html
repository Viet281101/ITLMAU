IP/09/609
Bruxelles, den 21. april 2009Ugunstigt stillede områder:
Kommissionen øger samarbejdet med nationale myndigheder for at forenkle
støtten og gøre den mere målrettetEuropa-Kommissionen vedtog i dag en meddelelse, som
baner vejen for en ny klassificering af landbrugsområder med naturbetingede
ulemper. Med videnskabelige eksperters hjælp har Kommissionen udpeget 8
jordbunds- og klimakriterier, der danner udgangspunkt for en objektiv og entydig
klassificering af sådanne områder. Men inden der kan fremlægges
et lovforslag, har Kommissionen behov for flere data for at kunne vurdere, om
kriterierne kan gennemføres. Medlemsstaterne anmodes derfor om at levere
simuleringer på grundlag af nationale data for at vise, hvordan kriterierne
vil fungere. Det nye klassifikationssystem forventes at være indført i
2014; indtil da forbliver det nugældende system i kraft. Denne revision
får ingen indflydelse på bjergområder (som allerede er
klassificeret på grundlag af objektive fælles kriterier) eller
områder med specifikke ulemper (f.eks. øer og kystområder), der
klassificeres efter disse specifikke ulemper.
"Afgrænsningen af områder med naturbetingede ulemper i
landbrugssammenhæng må rationaliseres, og støtten må
målrettes bedre. Det er i landmændenes og den øvrige befolknings
interesse, at disse områder fortsat udnyttes til landbrugsformål for
at forebygge skader på miljøet", udtalte Mariann Fischer Boel,
kommissær for landbrug og udvikling af landdistrikter. "Formålet er
ikke at mindske eller udvide de ugunstigt stillede områder, men at
afgrænse områderne med et entydigt og gennemskueligt system, samtidig
med at der tages hensyn til de særlige forhold i et område, der er
så stort og forskelligartet som EU."
En enklere og mere gennemskuelig arealafgrænsning
I EU findes der pt. mere end 100 meget forskellige nationale kriterier til at
afgøre, om et område kan komme i betragtning til en præmie som
ugunstigt stillet område. Revisionsretten påpegede, at denne
diversitet kan give anledning til forskelsbehandling. Med videnskabelige
eksperters hjælp har Kommissionen udpeget 8 jordbunds- og
klimakriterier[1], der kan
danne et godt udgangspunkt for en objektiv og entydig klassificering af
sådanne områder. 
Men der er behov for at vurdere, om den nye afgrænsning ud fra disse
kriterier kan gennemføres, og dette sker på grundlag af simuleringer,
som medlemsstaterne udfører med detaljerede nationale data. 
Målrettetheden forbedres
For at bevare landskaber, naturlige habitater og biodiversitet og for at
forebygge skovbrande og forbedre forvaltningen af vand- og jordbundsressourcer
er det afgørende at opretholde bæredygtige landbrugssystemer i
områder, hvor klimaet og jordbundsforholdene gør dette vanskeligt.
EU-støtte med henblik på at opretholde landbrugsvirksomhed bør
forbeholdes de områder, hvor naturbetingede ulemper er alvorlige og
påvirker landbruget. Støtten bør også fordeles på
bedrifterne i disse områder således, at den målrettes de
bedrifter, hvor der er størst risiko for, at jorden opgives.
Tæt samarbejde 
Der er holdt over 100 møder mellem Kommissionen og medlemsstaterne, og
der er modtaget 121 bidrag i forbindelse med en offentlig høring, som blev
indledt den 22. maj 2008. Disse er sammenfattet i den konsekvensanalyse,
som ledsager meddelelsen.
Med meddelelsen, der blev vedtaget i dag, inddrages EU-institutionerne,
regionerne og grupper med interesse for fysisk planlægning af
landbrugsområder yderligere i den analyse, der munder ud i en ny
arealafgrænsning.
Medlemsstaterne bidrager derudover ved at udføre simuleringer, som vil
være afgørende for udarbejdelsen af Kommissionens forslag.
Begrænset omfang
Denne revision får ingen indflydelse på bjergområder (som
allerede er klassificeret på grundlag af objektive fælles kriterier)
eller områder med specifikke ulemper (f.eks. øer og kystområder),
der klassificeres ifølge disse specifikke ulemper.
Fremtidige tiltag
De nationale myndigheder bør indsende deres simuleringer til
Kommissionen senest den 21. oktober 2009. Det nye klassifikationssystem
forventes at være indført i 2014.
Yderligere oplysninger
Kommissionens webside vedrørende støtte til landmænd i
ugunstigt stillede områder
http://ec.europa.eu/agriculture/rurdev/lfa/index_en.htmKommissionens webside vedrørende politikken for udvikling af
landdistrikterne 2007-2013
http://ec.europa.eu/agriculture/rurdev/index_da.htm[1] De 8 kriterier er: lav
temperatur, varmebelastning, jordbundsdræning, jordens tekstur og
stenholdighed, roddybde, jordbundens kemiske egenskaber, jordfugtighedsbalancen
og terrænets hældning.
