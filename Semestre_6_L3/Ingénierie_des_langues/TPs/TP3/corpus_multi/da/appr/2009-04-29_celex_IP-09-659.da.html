IP/09/659
Bruxelles, den 29. april 2009Statsstøtte: Kommissionen vedtager en
forenklingspakke, som skal gøre det hurtigere at træffe beslutning om
statsstøtteEuropa-Kommissionen har
vedtaget en forenklingspakke bestående af en kodeks for god praksis ved
behandling af statsstøttesager og en meddelelse om en forenklet
anmeldelsesprocedure. Det er i begge tilfælde formålet at gøre
statsstøtteprocedurerne mere effektive, gennemsigtige og forudsigelige
på hvert trin i undersøgelsen og dermed fremme det frivillige
samarbejde mellem Kommissionen og medlemsstaterne. Det foreslås i både
kodeksen og meddelelsen, at medlemsstaterne i højere grad tager kontakt til
Kommissionen, før de anmelder støtteforanstaltninger, så
eventuelle vanskeligheder ryddes af vejen tidligt i processen, ligesom der
indføres en række forbedrede planlægningsinstrumenter til
behandling af såvel komplicerede som ukomplicerede sager. Vedtagelsen af
forenklingspakken er et vigtigt led i det reformprogram, som Kommissionen
bebudede i sin handlingsplan på statsstøtteområdet i 2005 (se IP/05/680).
Konkurrencekommissær Neelie Kroes udtalte: "Forenklingspakken på
statsstøtteområdet vil gavne erhvervslivet, fordi den gør det
lettere og hurtigere at træffe beslutning om statsstøtte, især
ved at der iværksættes et bedre samarbejde mellem Kommissionen og
medlemsstaterne på et tidligere tidspunkt. Gennem vedtagelsen af kodeksen
og meddelelsen har Kommissionen holdt det løfte om at modernisere og
forenkle statsstøtteprocedurerne, som den gav i handlingsplanen på
statsstøtteområdet." 
Forenklingspakken tager sigte på at gøre behandlingen af
forskellige former for statsstøtte lettere og hurtigere, og det gælder
både ukomplicerede foranstaltninger, der anmeldes til Kommissionen,
komplicerede sager, der rejser nye spørgsmål, og klager. Dette er i
overensstemmelse med det mål, der blev fastlagt i handlingsplanen fra 2005
(IP/05/680),
nemlig at indføre mere effektive, enkle og forudsigelige procedurer på
statsstøtteområdet. Forenklingspakken er blevet drøftet
indgående med medlemsstaterne og andre interesserede (se IP/08/1950)
og er overvejende blevet modtaget positivt.
Kodeksen for god praksis indeholder udførlige oplysninger om, hvordan
statsstøtteprocedurerne bør gennemføres i praksis, især med
hensyn til varighed, gennemsigtighed og forudsigelighed. Kodeksen indeholder en
række frivillige ordninger mellem Kommissionen og medlemsstaterne med det
formål at opnå mere ensartede og forudsigelige procedurer på de
enkelte trin i statsstøtteundersøgelsen. Den skal gælde for alle
sager, der ikke er omfattet af den generelle gruppefritagelsesforordning (se IP/08/1110)
eller meddelelsen om den forenklede procedure.
Kodeksen bygger på et fælles engagement fra Kommissionens og
medlemsstaternes side. På den ene side vil Kommissionen mere
regelmæssigt tilbyde medlemsstaterne, at der føres
anmeldelsesforberedende kontakter for at gøre anmeldelserne bedre og mere
fuldstændige. Gennem en fælles planlægning vil man behandle nye,
komplicerede eller hastende sager. Kommissionen vil også bestræbe sig
på at gruppere sine anmodninger om oplysninger. På den anden side
opfordres medlemsstaterne til at besvare Kommissionens henvendelser om bestemte
sager hurtigere og mere udførligt. Til dette formål foreslås det
også i kodeksen, at de eksisterende proceduremæssige muligheder for at
få medlemsstaterne til at reagere hurtigt, så sagerne skrider frem,
håndhæves strengt. Kodeksen skal også forbedre proceduren for
behandling af klager, bl.a. gennem vejledende frister og bedre information til
klagerne. 
Den forenklede procedure skal forbedre Kommissionens behandling af
ukomplicerede sager, såsom sager, der klart er i overensstemmelse med de
horisontale statsstøtteregler eller Kommissionens faste beslutningspraksis.
Kommissionen ønsker at sikre, at støtte, som klart er forenelig med
fællesmarkedet, godkendes inden for en måned efter, at medlemsstaterne
har indgivet en fuldstændig anmeldelse. Meddelelsen omfatter derfor
også en vejledende liste over støtteforanstaltninger, som principielt
kan behandles efter den forenklede procedure, herunder visse former for
støtte til SMV, støtte til miljøbeskyttelse, støtte til
innovation samt støtte til redning og omstrukturering.
Den nye procedure skal ikke blot være hurtigere, men også mere
gennemsigtig. Interesserede vil få mulighed for at kommentere den planlagte
statsstøtteforanstaltning, idet et resumé af de foranstaltninger, som
medlemsstaterne anmelder i henhold til den forenklede procedure,
offentliggøres på forhånd på Kommissionens websted.
Hverken kodeksen eller meddelelsen skal anvendes ved foranstaltninger, som
medlemsstaterne anmelder under den nuværende finansielle og økonomiske
krise, idet der på dette område er indført særlige interne
ad hoc procedurer, så Kommissionen kan behandle de anmeldte
foranstaltninger omgående.      
Kodeksen og meddelelsen findes på engelsk, fransk og tysk på
Kommissionens websted på følgende adresse:
http://ec.europa.eu/competition/state_aid/reform/reform.html
De vil også snart foreligge på de øvrige EU-sprog.
Der henvises til MEMO/09/208,
som indeholder yderligere oplysninger.
