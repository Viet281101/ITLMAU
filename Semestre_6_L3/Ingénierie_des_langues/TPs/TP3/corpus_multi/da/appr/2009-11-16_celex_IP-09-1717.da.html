IP/09/1717  Bruxelles, den 16. november 2009  Internet Governance Forum:  Kommissionen hilser et afgørende skridt hen imod et virkeligt globalt internet velkomment  På Internet Governance Forum (IGF) i Sharm El Sheikh (Egypten) har Europa-Kommissionen i dag hilst et afgørende skridt hen imod et virkeligt globalt internet velkommen t,  nemlig meddelelsen om, at "internationaliserede domænenavne" vil blive indført på topdomæneniveau.  Hidtil har domænenavne på internettet været enten fuldstændigt eller delvis sammensat af latinske bogstaver fra a til z.  ICANN (Internet Corporation for Assigned Names and Numbers), som forvalter internettets rodservere, har meddelt, at der i dag vil blive lanceret en hurtig procedure for at åbne landekodetopdomæner (som f.eks. ".eu" i europa.eu) for andre alfabeter end det latinske.  Det betyder, at europæerne i navnlig Grækenland, Bulgarien og Cypern vil kunne se domænenavne, der er skrevet med deres egne bogstaver.  Viviane Reding, EU's kommissær for telekommunikation og internet, hilste denne vigtige flersprogede udvikling varmt velkommen.  Hun opfordrede også til, at tidsfristen for Internet Governance Forum blev forlænget, idet dette forum er en enestående platform for dialog mellem forskellige berørte parter i det globale internetsamfund.  "Online-verdenen bør være en afspejling af den multikulturelle og flersprogede offline-verden.  Internettet bør derfor ikke kun være på engelsk, men også på arabisk, bulgarsk, græsk, farsi, hindi og kinesisk.  Jeg er meget glad for ICANN's skridt med hensyn til at åbne domænenavne for forskellige alfabeter.  Kommissionen har opfordret hertil i adskillige år," sagde EU-kommissær Viviane Reding.  "I Europa er vi allerede langt fremme i vores planer om at muliggøre navne på topdomænet .eu for at kunne bruge græske og kyrilliske bogstaver før årets udgang, og vi skubber også på for at få de græske og kyrilliske bogstavsversioner på topdomæneniveau i .eu hurtigst muligt.   ICANN's beslutning vil gøre det muligt for internetbrugere at registrere og anvende hele internetdomænenavne (som europa.eu) med bogstaver, som ikke indgår i det engelske alfabet (dvs. a-z og 0-9).  Internet-domænenavne på ikke-latinske alfabeter (såsom arabisk, kinesisk eller kyrillisk) bruges allerede på andet niveau af internetadresser ("europa" i europa.eu), men hidtil har det været umuligt at skabe hele internationaliserede navne.  ICANN's meddelelse om, at de vil starte med at behandle ansøgninger om landekodetopdomæner (som .bg eller .eu) skrevet med det lokale alfabet , vil kunne gøre det muligt for millioner af internetbrugere verden over at være online på deres eget sprog.   I juni ændrede Europa-Kommissionen reglerne for sit internet-domænenavn, således at bogstaverne i alle de 23 officielle EU-sprog kan bruges (   IP/09/1044)   .  Borgere og virksomheder i EU vil kunne registrere domænenavne skrevet med andre skrifttegn end de latinske, hvilket er meget vigtigt for sprog såsom græsk og bulgarsk.  Også de, som taler spansk og baskisk, kan registrere navne med "ñ", mens fransk-, portugisisk- og katalansktalende mennesker kan bruge "ç".  EU vil også indføre internationaliserede domænenavne på topdomæneniveau - .eu – hurtigst muligt.  Under niveauet .eu er der registret over 3 millioner domænenavne på det mere almindelige latinske alfabet   IP/09/536   ).  EU opfordrer til en forlængelse af Internet Governance Forum   Internet Governance Forum blev skabt som følge af verdenstopmødet om informationssamfundet 2003-2005 som en samlet global platform for mange forskellige interesserede parter, hvor statslige myndigheder, den private sektor og det civile samfund kan mødes for at drøfte vigtige spørgsmål vedrørende forvaltningen af internettet.  Forummet blev oprettet som en neutral, ikke-bindende proces, hvor der skal undgås dobbeltarbejde.  Det første IGF blev holdt i Athen i 2006, efterfulgt af møder i Rio de Janeiro (2007) og Hyderabad (2008).  Det fjerde møde afholdes i øjeblikket i Sharm El Sheikh i Egypten.  IGF's femårige tidsramme udløber med det 5. møde i Vilnius, Litauen, næste år.  Men inden da vil FN-medlemslandene overveje, om der er behov for at forlænge den oprindelige tidsramme.  "Før næste møde vil der blive afholdt drøftelser om, hvorvidt IGF fortsat bør holde møder efter 2010.  For mig er svaret klart: IGF må fortsætte," sagde EU-kommissær Viviane Reding. Baggrund:  For at internettrafikken skal kunne nå sine adressater er det væsentligt, at der findes domænenavne og –adresser.  Den organisation, der har ansvaret for at fastlægge politikkerne for den globale koordination af Domain Name System (DNS), er ICANN, et privat, ikke-kommercielt amerikansk selskab med base i Californien.   ICANN har siden sin oprettelse i 1998 fungeret inden for rammerne af en række aftalememorandummer med den amerikanske regering, hvori målene for selskabets strategier for domænenavnsystemet er fastlagt.  Det seneste aftalememorandum udløb den 30. september 2009.  Derefter blev der etableret en bekræftelse af forpligtelser mellem den amerikanske regering og ICANN.   I juni 2009 opfordrede Kommissionen til, at ICANN's ansvarlighed skulle øges, og udtalte samtidig, at der skulle inddrages flere ikke-amerikanske aktører i forvaltningen (   IP/09/951   ).  USA meddelte i slutningen af september, at ICANN ville undergå en reform.  Kommissionen har i princippet hilst det nye arrangement velkomment (   IP/09/1397   ).  ICANN har arbejdet på internationaliserede domænenavne (IDN) på topniveau og har meddelt, at der den 16. november 2009 vil blive lanceret IDN-landekoder for topdomæner efter en hurtig procedure.  Om EU's internetdomæne .eu:    http://ec.europa.eu/information_society/policy/doteu/ Om forvaltning af internettet:    http://ec.europa.eu/information_society/policy/internet_gov/index_en.htm     Internet Governance Forum:   http://www.intgovforum.org      SPEECH/09/531
