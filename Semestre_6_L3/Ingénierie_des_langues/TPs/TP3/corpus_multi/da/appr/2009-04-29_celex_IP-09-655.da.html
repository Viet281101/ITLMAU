IP/09/655
Bruxelles, den 29. april 2009EU's 2010-budget tager sigte på
økonomisk genrejsningKommissionen har i dag vedtaget et foreløbigt
budgetforslag for 2010 (139 mia. EUR). Har EU gjort økonomisk
genrejsning til kernen i udgiftsplanen for næste år; i budgetforslaget
afsættes størsteparten af ressourcerne (45 %) til vækst- og
beskæftigelsesfremmende foranstaltninger (en stigning på 3,2 % i
forhold til 2009), der skal retablere konkurrenceevnen i hele EU. Bevillingerne
til større forsknings- og energiprogrammer forhøjes med mere end
12 %; samtidig afsættes der flere penge til
samhørighedspolitikken, idet 52 % af samhørigheds- og
strukturfondene øremærkes til EU-12. Alle poster på budgettet
forhøjes: således andrager forpligtelsesbevillingerne i alt 138,6 mia.
EUR (1,18 % af BNP) og betalingsbevillingerne 122,3 mia. EUR (1,04 %
af BNP).
Siim Kallas, der er Kommissionens næstformand for administrative
anliggender, revision og bekæmpelse af svig, med ansvar for finansiel
planlægning og budgettet, udtalte følgende: "Dette budget tager
sigte på foranstaltninger, der skal bidrage til at undgå en endnu
værre nedgang. Der afsættes 6 mia. EUR til forskning og innovation, og
9 millioner europæere vil få støtte via den europæiske
socialfond." Han tilføjede: "2010 bliver også året, hvor
EU igangsætter anden fase af sit budgetbidrag til genrejsningsplanen,
hvilket bringer de samlede ekstra krisebevillinger op på mere end 6 mia. i
tidsrummet 2008-2010."
62 mia. EUR til beskæftigelse, infrastrukturer og
konkurrenceevne
EU's højeste prioritet er at afsætte midler til jobbevarende og
-skabende projekter, hjælpe virksomhederne og genskabe konkurrenceevnen.
Tværeuropæiske transport- og energinet får tildelt 12,7 %
mere end i 2009 (1,08 mia. EUR), og programmet for konkurrenceevne og innovation
får 3,3 % mere (0,5 mia. EUR). I 2010 lanceres det europæiske
år for bekæmpelse af fattigdom og social udstødelse med et budget
på 20 mio. EUR; projektet omfatter en lang række tiltag i hele EU.
Finansieringen af andet år af EU's flagskibsprojekt,
satellitnavigationsprojektet Galileo, forhøjes med 8 % (0,9 mia.
EUR).
Broderparten af samhørighedsfondene afsættes til EU-12
49 mia. EUR af de 62 mia. EUR, der er afsat til forbedring af
beskæftigelsen og konkurrenceevnen, øremærkes til
samhørighedsfondene i EU-27. Ligesom tidligere afsættes der stigende
beløb til de medlemsstater, der blev optaget i EU i 2004 og 2007 (EU-12).
For første gang får EU-12 broderparten af midlerne på EU's
samhørigheds- og strukturfonde (52 %). Landbrugsstøtten til disse
regioner sættes også op; dette vil kunne mærkes, idet EU-12 nu
modtager næsten 20 %, dvs. 11 mia. EUR, i
landbrugsstøtte. 
Takket være den fælles landbrugspolitik, enhedsmarkedet og
højere markedspriser har landbrugerne i EU-12 nu en indtægt, der
ligger 47 % højere end før tiltrædelsen.
Naturressourcebevillingerne i EU-27 ligger nu på 59 mia. EUR, og
bevillingerne til miljøet og udviklingen af landdistrikter øges med
næsten 2,5 % til tæt på 15 mia. EUR.
Finansieringen af EU's økonomiske genopretningsplan - 2. fase
Europa-Parlamentet, Rådet og Kommissionen nåede i april 2009 til
enighed om, at der må afsættes yderligere 5 mia. EUR til finansiering
af større EU-projekter inden for energi- og bredbåndsinfrastrukturer
og til imødegåelse af nye udfordringer i landdistrikterne i
forbindelse med sundhedstjekket af den fælles landbrugspolitik. En
første bevilling på 2,6 mia. EUR i 2009 vil blive opfulgt med
yderligere 2,4 mia. EUR på 2010-budgettet; det besluttes senere som led i
2010-budgetproceduren, hvor disse midler skal hentes fra.
8 mia. EUR i bistand til udlandet
Den Europæiske Union vil i 2010 fortsætte bestræbelserne
på at hjælpe fattigere lande og spille en førende rolle på
verdensplan, således at verdensomspændende udfordringer såsom
klimaforandringer, fødevaresikkerhed og globalisering kan tages op. EU's
bistand til udviklingslandene, der formidles via ordningen for
udviklingssamarbejde, forhøjes med 1,7 %, til 2,4 mia. EUR.
Førtiltrædelses-bistanden øges med næsten 5 %, til 1,6
mia. EUR. Finansieringen af EU's fælles udenrigs- og sikkerhedspolitik
(FUSP) forhøjes med 16 % (til 282 mio. EUR). Sidste del af
fødevarehjælpefaciliteten, hvis budget er på 1 mia. EUR,
finansieres også over 2010-budgettet (170 mio. EUR).
Forbedring af sikkerheden i EU
Den del af budgettet, som får den største forhøjelse - som
fastlagt i EU's 7-årige finansielle planlægning - er projekter til
bekæmpelse af kriminalitet og terrorisme og til styring af
migrationsstrømmene: disse projekter sættes op med 13,5 %, til
tæt på 1 mia. EUR.
Bevillingerne til administration af EU's institutioner får generelt en
moderat stigning, på 2,1 %. Kommissionens egen bevilling øges med
knap 1 % (0,9 %), til 3,6 mia. EUR.
Baggrund
Budgetforslaget omfatter såvel forpligtelsesbevillinger (dvs. retligt
bindende tilsagn om finansiering på visse betingelser) som
betalingsbevillinger (dvs. udbetalinger eller bankoverførsler til
modtagerne). Den endelige vedtagelse af EU's budget sker på
Europa-Parlamentets plenarforsamling i december.
