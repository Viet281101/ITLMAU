IP/09/112
Bruxelles, den 22. januar 2009Store innovationsfremskridt i
EuropaDen europæiske resultattavle for innovation
2008, som offentliggøres i dag, viser, at EU gjorde væsentlige
fremskridt i sin innovationsindsats før finanskrisen.
Innovationskløften i forhold til USA og Japan blev mindsket, navnlig som
følge af de store fremskridt i mange nye medlemsstater, bl.a. Cypern,
Rumænien og Bulgarien. Over hele EU blev der især gjort fremskridt med
hensyn til menneskelige ressourcer og tilvejebringelse af kapital til
innovation. Virksomhedernes investeringer i innovation er dog stadig forholdsvis
beskedne, særlig når der sammenlignes med USA og Japan. I tilslutning
til denne rapport indeholder 2008-rapporten om videnskab, teknologi og
konkurrenceevne en grundigere analyse af tendenserne inden for offentlig og
privat forskning og udvikling, teknologisk ydeevne og fremskridt i
gennemførelsen af det europæiske forskningsrum.
"I disse krisetider er det ikke hensigtsmæssigt at afbryde innovation
og investeringer i forskning. De har afgørende betydning for, at EU kan
komme stærkere ud af den økonomiske krise, og for at EU kan
håndtere udfordringerne med hensyn til klimaændringer og
globalisering. EU har mange aktiver og råder navnlig over et stadig mere
attraktivt europæisk forskningsrum og yder en innovationsindsats, der
fortsat bliver bedre og bedre. Men der er stadig meget, der kan forbedres,
især erhvervslivets forholdsvis ringe investeringer. Med Kommissionens
initiativer til at forbedre forskningseffektiviteten i EU, sætte skub i
innovationen og udvikle højteknologiske markeder er EU på rette spor,"
understregede Günter Verheugen, næstformand for
Europa-Kommissionen og EU-kommissær for erhvervspolitik, og Janez
Potočnik, EU-kommissær for forskning.
Rapporten viser, at de europæiske lande kan opdeles i fire
grupper på forskellige præstationsniveauer, og at stort set alle
lande har forbedret deres indsats, om end omfanget af fremskridt varierer:Schweiz, Sverige, Finland, Tyskland, Danmark og Det Forenede Kongerige er
førende innovationslande med en indsats et godt stykke over
EU-gennemsnittet. Af disse lande forbedrer Schweiz og Tyskland deres
præstationer hurtigst. 
Østrig, Irland, Luxembourg, Belgien, Frankrig og Nederlandene er i
forfølgergruppen med en indsats over EU-gennemsnittet. Irlands
præstation er øget hurtigst i denne gruppe, efterfulgt af
Østrig.
Cypern, Island, Estland, Slovenien, Tjekkiet, Norge, Spanien, Portugal,
Grækenland og Italien er moderate innovationslande med en indsats
under EU-gennemsnittet. Tendensen i Cyperns innovationsindsats ligger et godt
stykke over gennemsnittet for denne gruppe, efterfulgt af Portugal.
Malta, Ungarn, Slovakiet, Polen, Litauen, Kroatien, Rumænien, Letland,
Bulgarien og Tyrkiet er i den indhentende gruppe med en
innovationsindsats et godt stykke under EU-gennemsnittet. De fleste af disse
lande har vundet ind på de øvrige grupper. Bulgarien og Rumænien
har forbedret deres præstationer hurtigst.Et sammendrag af
alle 27 medlemsstaters individuelle innovationsindsats findes i MEMO/09/18.INNOVATIONSINDSATS (SAMMENFATTENDE INNOVATIONSINDEKS
FOR 2008)
[ Tabeller I  PDF og WORD PROCESSED format ]
Note: Det sammenfattende innovationsindeks er sammensat af 29 indikatorer fra
lavest mulige indsats på 0 til højest mulige indsats på 1. Det
sammenfattende innovationsindeks for 2008 viser indsatsen i 2006/2007 på
grund af efterslæb i tilvejebringelsen af data.
Mindskelse af innovationskløften i forhold til USA og Japan
Analysen af dataene for EU viser, at der er sket en væsentlig
forbedring, både i absolutte tal (sammenlignet med for fem år siden)
og i forhold til USA og Japan. En sammenligning med en bredere vifte af lande
viser også, at EU har klaret sig relativt godt sammenlignet med
vækstøkonomierne. Der er sket særlige fremskridt med hensyn til
de menneskelige ressourcer, der stilles til rådighed for innovation
(akademikere, videregående uddannelser), adgangen til bredbåndsnettet
og adgangen til risikovillig kapital. Der er dog stadig svagheder i
erhvervslivets investeringer, hvor EU halter efter USA og Japan, hvad angår
udgifter til forskning og udvikling samt it. Trods rapportens meldinger om
betydningen af ikke-teknologiske innovationer har virksomhederne i EU også
mindsket deres investeringer i sådanne innovative aktiviteter (f.eks.
uddannelse, design, markedsføring og nyt udstyr).
Innovation som opskrift på økonomisk genrejsning
Analysen af den europæiske resultattavle for innovation er baseret
på data fra før finanskrisen. Dataene peger dog på eksisterende
tendenser, stærke sider og svagheder, som skal tages i betragtning under
overvejelserne om den nuværende situation. EU's fremskridt inden
finanskrisen har givet europæiske iværksættere bedre mulighed for
at genrejse sig økonomisk gennem innovation. Erhvervslivets fortsatte
underinvesteringer set i forhold til hovedkonkurrenterne er dog en klar svaghed,
som der skal findes en løsning på, bl.a. ved at yde innovative
virksomheder fornyet offentlig støtte i form af f.eks. Lead
Markets-initiativet (jf. IP/08/12),
der fremmer markedsefterspørgslen efter nye varer og tjenesteydelser. 
Der er andre lærerige oplysninger i statusrapporten om innovation, der
offentliggøres samtidig med den europæiske resultattavle for
innovation og indeholder uafhængige ekspertanalyser af udviklingen i
medlemsstaternes innovationspolitik og forvaltningsskik og bygger på de
landerapporter, der er udarbejdet af ufhængige eksperter og offentliggjort
på webstedet for PRO INNO-initiativet. Statusrapporten viser, at en af
tendenserne går i retning af at yde støtte til oprettelse af
innovative virksomheder og til strategier, der tager nye udfordringer som
klimaændringer og ressourceproduktivitet op.
Europa-Kommissionen vil bruge rapporten og dens indhold til at vurdere, hvor
vellykket den nuværende innovationspolitik har været, og til at
fastlægge fremtidige prioriteringer.
Baggrundsoplysninger:
Den europæiske resultattavle for innovation er udarbejdet af UNU-MERIT
(Maastricht Economic and social Research and training centre on Innovation and
Technology), og statusrapporten om innovation er udarbejdet af et konsortium af
eksperter ledet af Technopolis Group på Athen Universitet. De to rapporter
er udarbejdet på bestilling af Europa-Kommissionens Generaldirektorat for
Erhvervspolitik.
Rapporterne findes i deres helhed på:
http://www.proinno-europe.eu/metricsYderligere oplysninger i MEMO/09/18,
IP/09/92,
MEMO/09/19
