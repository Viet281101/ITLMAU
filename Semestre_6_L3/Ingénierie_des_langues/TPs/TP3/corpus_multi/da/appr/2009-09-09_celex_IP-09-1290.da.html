IP/09/1290  Bruxelles, den 9. september 2009  Flere liv kan reddes på de europæiske veje:  mobiltelefonoperatører slutter op om indførelse af eCall-systemet   Den europæiske mobiltelefonindustri gav i dag sin fulde opbakning til det europæiske køretøjsmonterede automatiske nødopkaldssystem eCall. Ved at underskrive EU's aftalememorandum om gennemførelse af eCall i hele EU tilkendegav repræsentanter for industriens brancheorganisation GSM Association, at de forpligter sig til at indføre den livreddende teknologi.  Kommer en bil ud for en alvorlig ulykke, foretager eCall-systemet automatisk et opkald via det   fælleseuropæiske alarmnummer 112   til den nærmeste alarmcentral og oplyser om, hvor køretøjet befinder sig, selv når passagererne ikke ved eller ikke er i stand til at forklare, hvor de befinder sig. Indførelse af eCall-systemet kræver et tæt samarbejde mellem de offentlige myndigheder, bilindustrien og mobiltelefonoperatørerne og vil kunne redde 2 500 liv om året i EU og begrænse omfanget af personskader med 10 til 15 %, når det er fuldt udbygget.   "Kommissionen opfordrede i sidste måned de europæiske regeringer og telekommunikations- og bilindustrien til at gøre mere for at få eCall-systemet ud på vejene.  Det er glædeligt, at mobiltelefonindustrien har reageret så hurtigt.  Ved at bakke op om det europæiske køretøjsmonterede nødkaldssystem har mobiltelefonindustrien udvist social ansvarlighed og åbenhed over for nye anvendelser af kommunikationsteknologien i dagligdagen" sagde EU's kommissær for telekommunikation Viviane Reding.  "Indførelsen af det fælleseuropæiske eCall-system kræver imidlertid, at alle parter samarbejder.  Mobiltelefonoperatørerne har i dag tilkendegivet deres opbakning til eCall-systemet og derved sluttet sig til bilindustrien og størstedelen af medlemsstaterne.  Seks lande – Danmark, Frankrig, Irland, Letland, Malta og Det Forenede Kongerige – har endnu ikke underskrevet eCall-aftalememorandummet.  De bør nu slippe bremsen og fremskynde indførelsen af et system, der kan redde liv.  Sker det ikke, ser Kommissionen sig nødsaget til at fremsætte forslag til lovgivning næste år".   Ved en ceremoni i dag, som kommissær Viviane Reding stod for, underskrev Martin Whitehead, direktør for GSM Association Europe, eCall-aftalememorandummet på vegne af mobilkommunikationsindustrien.   GSM Association, der har medlemmer fra 219 lande, tæller næsten 800 af verdens mobilnetoperatører og mere end 200 virksomheder, heriblandt mobiltelefonproducenter, softwarevirksomheder, leverandører af udstyr, internetvirksomheder og medie- og underholdningsbranchen.   For at eCall-systemet skal kunne anvendes fuldt ud, må den europæiske bil- og telekommunikationsindustri og de nationale myndigheder i alle medlemsstater sikre, at deres alarmtjenester og især alarmcentraler er udstyret til at kunne modtage opkald fra eCall-systemet.  Selv om teknologien er til stede, og industrien er nået til enighed om fælleseuropæiske standarder, er Danmark, Frankrig, Irland, Letland, Malta og Det Forenede Kongerige endnu ikke parat til at forpligte sig til at indføre systemet, hovedsagelig på grund af omkostningerne i forbindelse hermed.   Femten medlemsstater (Østrig, Cypern, Tjekkiet, Estland, Finland, Tyskland, Grækenland, Italien, Litauen, Portugal, Slovakiet, Slovenien, Spanien, Nederlandene og Sverige) og tre EØS-lande (Island, Norge og Schweiz) er blevet enige om fælles foranstaltninger til at indføre eCall-systemet.  Seks andre lande (Belgien, Bulgarien, Ungarn, Luxembourg, Rumænien og Polen) støtter eCall-projektet og er villige til at underskrive aftalen.  Europa-Parlamentet går også stærkt ind for, at eCall-systemet installeres i biler i hele EU. Baggrund:  Kommissionen opfordrede i august medlemsstaterne og Europas bil- og telekommunikationsindustri til at fremskynde indførelsen af eCall-systemet i EU (  (IP/09/1245  ).  Kommissionen fremlagde en strategi for fremskyndelse af indførelsen af eCall-systemet i alle nye køretøjer (uanset bilmærke og oprindelsesland) i hele EU.  Teknologien vil være tilgængelig for alle og fungere med   det fælleseuropæiske alarmnummer 112   , som nu anvendes i alle medlemsstater (   IP/08/1968   ).  Kommissionen har finansieret eCall-projekter, som sikrer, at teknologien fungerer på tværs af grænser (E-MERGE og   GST-Rescue   ), og derudover støttet udvikling af eCall-systemet i samarbejde med industrien gennem   eSafety   -initiativet.  eCall-systemet er en af prioriteterne i initiativet "   intelligente biler   " og i handlingsplanen for et   intelligent transportsystem   , der gennem anvendelse af informations- og kommunikationsteknologi har til formål at fremme mere intelligent, sikrere og renere vejtransport (   IP/06/191   ). EU har de to seneste år bidraget med 160 mio. EUR til forskning i informations- og kommunikationsteknologi på transportområdet.  Trafikulykker koster EU's økonomi mere end 160 mia. EUR om året. Hvis alle 230 millioner biler i EU udstyres med eCall-systemet, vil det give en årlig besparelse på 26 mia. EUR.  eCall-systemet vil også gøre det lettere at håndtere trængslen i vejtrafikken og installere satellitnavigationsystemer i biler.  EU's eCall-aftalememorandum og liste over underskrivere kan ses på:    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf    Kommissionens strategi for et europæisk eCall-system og den fælles aftale, der er underskrevet af 15 medlemsstater og mere end 80 organisationer, kan ses på:    http://ec.europa.eu/information_society/activities/esafety/ecall/index_en.htm    Yderligere oplysninger om eCall findes på:    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    Pressemeddelelsen fra brancheorganisationen GSM Association Europe kan ses på:    http://www.gsmworld.com/newsroom/index.htm
