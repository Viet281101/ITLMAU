IP/09/1339  Bruxelles, den 21. september 2009  Arrangementer i anledning af den europæiske sprogdag  Den 26. september er den europæiske sprogdag, og i år markerer Europa-Kommissionen dagen i næsten en uge. Hovedarrangementet er en konference om tidlig sprogindlæring. Desuden lanceres Business Platform on Multilingualism, videoen "Interpréter pour l'Europe" (tolkning for Europa) får premiere under temaet "Er fransk et sjældent sprog?", og der afholdes en konference om, hvordan teknologi kan hjælpe oversættere, samt en paneldebat om flersprogethed. I Bruxelles bliver der også aktiviteter om flersprogethed, som er specielt henvendt til børn.  Leonard Orban, EU-kommissær for flersprogethed, udtalte: "Mindre børn er fantastisk gode til at lære sprog, og de vil gerne lære, hvis de rette betingelser er til stede. Ifølge videnskaben taler alt for, at indlæring skal begynde så tidligt som muligt".  Den 24.-25.9., Bruxelles : En konference om tidlig sprogindlæring, hvor Leonard Orban taler. Europa-Kommissionen lancerer en kampagne, der kaldes "Piccolingo", og som henvender sig til forældre med børn i 2-6-års-alderen. Den fokuserer på de gavnlige virkninger for børnene og på, hvordan forældrene kan finde oplysninger og hjælp. Konferencens målgruppe er eksperter, myndigheder på området og repræsentanter for relevante interesseorganisationer, f.eks. pædagoger og forældre. Hovedtemaerne er det nyeste inden for forskning i små børns sprogtilegnelse, eksisterende god praksis vedrørende tidlig sprogindlæring og sprogindlæring hos elever med særlige behov. Andre arrangementer:  Tirsdag den 22.9., Bruxelles : Business Platform for Multilingualism lanceres. Der er mulighed for en offentlig debat. Business Platform for Multilingualism udgør et forum for udveksling af bedste praksis mellem virksomheder, med inddragelse af arbejdsmarkedets parter, handelsorganisationer, handelskamre, handelsfremmende organisationer, skoler og myndigheder med ansvar for uddannelse.  Onsdag den 23.9., Paris : Kommissionens Generaldirektorat for Tolkning, der forventer mangel på tolke, har lanceret en oplysningskampagne, "Er fransk et sjældent sprog?". Det kan allerede mærkes, at der er relativt få, der deltager i og består udvælgelsesprøver for at blive tolke.  Videoen "Interpréter pour l'Europe", der skal tilskynde unge fransktalende til at vælge tolkning som studium, får premiere kl. 11.00-12.30 i GD COMM's lokaler, boulevard Saint-Germain, 75007 Paris.  Torsdag den 24.9., Luxembourg : En konference, "Hvordan kan teknologi hjælpe oversættere?", med debat om, hvordan diverse medier offentliggør flersproget nyhedsstof. Konferencen begynder kl. 11.00 i Jean Monnet-Bygningen (lokale M6) i Luxembourg.   Fredag den 25.9., Bruxelles : Pressekonference kl. 12.30 med Leonard Orban. Derefter er der en teknisk præsentation af tidlig sprogindlæring og demonstration af et computerspil om sprog, LinguaGo, der findes på EuropaGO's websted.  Der bliver også en debat om flersprogethed i medierne, hvor repræsentanter for internationale tv-kanaler, europadækkende radiostationer og flersprogede websteder præsenterer, hvad de gør med flersproget indhold og journalistisk arbejde på mange sprog.  Hele dagen på Place Jourdan, Bruxelles: Aktiviteter henvendt til børn, hvor også Leonard Orban vil være til stede. Temaet er historiefortælling på forskellige sprog, og der bliver musik og dans ved Yehudi Menuhin Foundation og en workshop om tegneserier på flere sprog. Publikum kan opleve spil og lege, tryllekunster og musikalsk underholdning.  Medlemsstaterne : Kommissionens repræsentationer i forskellige EU-medlemsstater arrangerer en række sprogaktiviteter (   http://ec.europa.eu/represent_da.htm   ). Websteder: EU-kommissær Leonard Orban:    http://ec.europa.eu/commission_barroso/orban/index_da.htm     Sprogportalen:   http://europa.eu/languages/da/home   Generaldirektoratet for Oversættelse (DGT):    http://ec.europa.eu/dgs/translation/index_en.htm     Generaldirektoratet for Uddannelse og Kultur (EAC):     http://ec.europa.eu/dgs/education_culture/index_da.html    Aktiviteter på sprogdagen:    http://ec.europa.eu/education/languages/news/news3509_en.htm     Europarådet:   http://www.coe.int/    Webstedet "Sprog er en god forretning for alle":     http://ec.europa.eu/education/languages/languages-mean-business/doc1460_da.htm     EU Bookshop: alle EU-publikationer:   http://www.bookshop.europa.eu     EUR-Lex (EU-lovgivning):    http://eur-lex.europa.eu/da/index.htm     TED: offentlige udbud:   http://ted.europa.eu
