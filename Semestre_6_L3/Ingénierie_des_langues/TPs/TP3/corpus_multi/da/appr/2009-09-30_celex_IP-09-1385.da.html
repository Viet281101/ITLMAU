IP/09/ 1385  Bruxelles, den 30. september 2009 Kommissionen fremlægger en ny vision for forbindelserne mellem EU og Latinamerika  Kommissionen fremlægger i dag en ny strategi, som skal styrke det strategiske partnerskab mellem EU og Latinamerika. Kommissionen gør med sin meddelelse "EU og Latinamerika: et partnerskab mellem globale aktører" status over det bilaterale forhold og fastlægger målene for de kommende år. EU og Latinamerika/Caribien skal holde et topmøde i Spanien i foråret 2010, og det er med det for øje, at der i meddelelsen fastlægges nye retningslinjer og politiske anbefalinger til, hvordan man kan håndtere de problemer, der er fælles for begge parter, såsom klimaændringer, den økonomiske og finansielle krise, energisikkerhed og migration. I meddelelsen foreslås det også at oprette en latinamerikansk investeringsfacilitet (LAIF). Tanken er, at den skal fungere som løftestang og få finansielle institutioner til at finansiere projekter inden for energiinfrastruktur, herunder energieffektivitet og vedvarende energi, transport, miljø og social samhørighed.   Kommissær med ansvar for Eksterne Forbindelser og EU’s Naboskabspolitik, Benita Gerrero-Waldner, havde følgende kommentar: "Denne meddelelse er endnu et middel, hvormed vi kan styrke vores veletablerede og velfungerende forbindelser yderligere. Den vidner om, at både EU og Latinamerika spiller en vigtig rolle i international sammenhæng, navnlig når der er problemer som den finansielle og økonomiske krise, klimaændringer og migration. Ved at arbejde sammen kan vi bedre bidrage direkte til fred og stabilitet i regionen og til at udvikle den yderligere ved at skabe større social samhørighed, forbedre den demokratiske regeringsførelse og øge den regionale integration. Den nye investeringsfacilitet vil gøre det muligt at foretage yderligere investeringer, navnlig i infrastruktur, og dermed bidrage til at skabe beskæftigelse og økonomisk udvikling i regionen. Jeg er glad for, at vi i dag kan sende et klart signal om vores vilje til et strategisk partnerskab med regionen, og jeg ser frem til et frugtbart topmøde mellem EU, Latinamerika og Caribien i Spanien næste år." Baggrund:  I 1999 etablerede stats- og regeringscheferne for EU og de latinamerikanske og caribiske lande (LAC) et strategisk partnerskab mellem regionerne på deres møde i Rio de Janeiro. I den aktuelle meddelelse, som bygger på erfaringerne fra de seneste ti år, fremsættes en række konkrete anbefalinger til, hvordan EU's forbindelser med Latinamerika kan styrkes inden for rammerne af det strategiske partnerskab mellem EU og LAC. Meddelelsen beskriver fire hovedområder, hvorpå der bør sættes ind i fremtiden:     Fokus på øget bi lateral dialog mellem regioner      Der skal være øget politisk dialog om prioriterede spørgsmål vedrørende globale problemer, såsom makroøkonomiske og finansielle anliggender, sikkerhed og menneskerettigheder, beskæftigelse og sociale anliggender, miljø, klimaændringer, energi, videregående uddannelse og teknologi/innovation.    Koordinations- og samarbejdsmekanismen vedrørende narkotika mellem EU og LAC bør videreudvikles og styrkes, og man bør på åben og konstruktiv vis fortsætte den løbende strukturerede og brede dialog om migration i overensstemmelse med EU's overordnede tilgang til migration.     Styrkelse af den regionale integration og de indbyrdes forbindelser     Man bør fortsætte igangværende forhandlinger (Centralamerika, Andeslandene og Mercosur) og støtte integrationsarbejdet i regionen.   Man bør ved en bottom-up tilgang støtte den regionale integration ved at styrke de indbyrdes forbindelser.      Styrkelse af de bilaterale forbindelser og stør re hensyntagen til diversiteten       Man bør fuldt ud udnytte eksisterende strategiske partnerskaber (Brasilien og Mexico), eksisterende associeringsaftaler (Chile og Mexico) og bilaterale samarbejdsaftaler.   Man bør styrke de bilaterale forbindelser mellem de enkelte lande som supplement til EU's støtte til regionale grupperinger.       Tilpasning af samarbejdsprogrammer      Der bør udformes samarbejdsprogrammer med Latinamerika for at skabe bæredygtig vækst med lav CO 2 -emission, øge beskæftigelsen, forbedre indkomstfordelingen og afbøde virkningerne af den økonomiske og finansielle krise.    Den løbende revision af samarbejdsprogrammer bør tjene til at udnytte mulighederne for større diversifikation i instrumenterne og til at tilpasse samarbejdet med Kommissionen efter forskellige behov, herunder ved:     fortsat at koncentrere de finansielle ressourcer fra udviklingssamarbejdsinstrumentet om de fattigste lande og de mest sårbare gruppers behov   at forbedre samarbejdet, navnlig om social samhørighed og regional integration, ved at målrette programmerne efter nye behov   at tilstræbe større samarbejde på områder, der vedrører viden og innovation, såsom forskning/videregående uddannelse, videnskab, teknologi og vedvarende energi   at integrere klimahensynet, både afhjælpning af og tilpasning til klimaændringer, i udviklings- og samarbejdsprogrammerne, herunder bekæmpelsen af skovhugst   at udvikle nye former for samarbejde med flere udviklede lande i regionen inden for rammerne af instrumentet for industrialiserede lande+ (ICI+).      Inden for rammerne af et revideret EUROsociAL-program bør man undersøge mulighederne for institutionelle partnerskaber (f.eks. på grundlag af erfaringer med twinning -programmer) og trepartssamarbejde.    Man bør øge samarbejdet vedrørende retfærdighed, frihed og sikkerhed.    Et nyt værktøj til at fremme indbyrdes forbindelser, regional integration og social samhørighed: Den latinamerikanske investeringsfacilitet (LAIF)     LAIF er et nyt finansieringsinstrument, som skal mobilisere ressourcer fra finansieringsinstitutioner til finansiering af investeringsprojekter i energiinfrastruktur, herunder energieffektivitet og vedvarende energi, transport, miljø og social samhørighed.  LAIF er inspireret af erfaringer fra naboskabsinvesteringsfaciliteten (NIF)   1   , som anvendes på nabolandene.    Med henblik på topmødet mellem EU og LAC i maj 2010 anbefales det:    at sikre, at der på topmødet tages hensyn til krisens følger, navnlig for beskæftigelsen og det sociale område, og at der skabes holdbare resultater    at oprette den latinamerikanske investeringsfacilitet (LAIF)     at styrke dialogen og samarbejdet mellem begge regioner inden for teknologi med lav CO 2 -emission og miljøteknologi med konkrete tiltag, herunder ved at styrke den institutionelle kapacitet til videnskabeligt og teknologisk samarbejde i regionen     at markere oprettelsen af EU-LAC-fonden    at fremme samarbejdet om anliggender af fælles interesse mellem Latinamerika og Caribien.   Yderligere oplysninger: EU's forbindelser med Latinamerika:  -   http://ec.europa.eu/external_relations/la/index_en.htm    -   MEMO/09/426     1 :  Ifølge Kommissionens oplysninger blev der i 2008 ydet 71 mio. EUR i støtte til projekter af en værdi på 2,7 mia. EUR.
