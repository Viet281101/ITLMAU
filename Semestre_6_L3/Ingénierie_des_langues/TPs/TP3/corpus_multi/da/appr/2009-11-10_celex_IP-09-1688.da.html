IP/09/1688 Bruxelles, den 10. november 2009 Udtalelse af Paweł Samecki, EU-kommissær for regionalpolitik, om Den Europæiske Revisionsrets årsberetning  Det glæder mig, at Den Europæiske Revisionsret i dag i sin beretning om regnskabet for 2008 konstaterer, at vi nu opnår positive resultater og bevæger os i den rigtige retning.       Klik her for at se den transmitterede udgave af udtalelsen (kun på EN)     Kommissionen arbejder hårdt på at hjælpe de nationale myndigheder med at sænke fejlprocenten i projekter, som samfinansieres af EU. Vores fælles indsats bærer nu frugt, men selvfølgelig kan vi gøre mere, og det vil vi også.  Vores tilgang er streng, men også retfærdig og velafbalanceret. Europa-Kommissionen iværksatte sidste år en 37-punkts handlingsplan, som skulle nedbringe fejlprocenten på mellemlangt sigt. Denne plan, som vi har fortsat med at gennemføre i 2009, bygger på to strategier:    at hjælpe de nationale myndigheder med at foretage en grundigere kontrol af, at projektudgifterne er støtteberettigede, inden betalingsanmodningerne indsendes til Europa-Kommissionen, og   at træffe skrappere og hurtigere foranstaltninger til at standse udbetalingerne eller kræve pengene betalt tilbage, hvis de pågældende medlemsstater ikke lever op til deres forpligtelser.    Vi har et fælles ansvar for at forvalte strukturfondene og Samhørighedsfonden , således at medlemsstaterne har en effektiv finanskontrol, og således at vi får alle uretmæssigt udbetalte penge tilbage. Med andre ord går vores handlingsplan ud på at tage vare på EU-skatteydernes penge.   Vi har i år hidtil inddrevet 629 mio. EUR i uretmæssigt udbetalt støtte. Vi forventer at tilbagesøge yderligere en halv milliard EUR inden udgangen af 2009. Det skal lægges oven i de 1,5 mia. EUR, der blev korrigeret for i 2008.  Disse tilbagebetalinger, også kaldet finansielle korrektioner, viser, at Kommissionen har vilje til at bekæmpe alvorlige fejl.  Det anslås i beretningen fra Revisionsretten, at der ikke burde være ansøgt om eller udbetalt 11 % af de midler, vi overførte til medlemsstaterne til projekter, der udføres under Samhørighedsfonden.   Denne fejlprocent er for høj. Men derfor skal man ikke tro, at en fejlprocent på 11 % betyder, at vi ikke kan redegøre for 11 % af Samhørighedsfondens budget, eller at pengene er forsvundet ned i et sort hul.   I alle de tilfælde, hvor fejl har betydet uberettigede udbetalinger, træffer Kommissionen foranstaltninger til at geninddrive pengene, også selv om det kan tage tid.   Vi vil selvfølgelig alle gerne se, at fejlprocenten nedbringes så hurtigt som muligt. Jeg er overbevist om, at det sker, når de foranstaltninger, vi er ved at gennemføre, får fuld virkning.  Men fejlene skal ses i deres rette sammenhæng. Det er vigtigt ikke at miste det store overblik. De penge, vi investerer som led i EU's samhørighedspolitik, gør en positiv forskel i borgernes dagligdag, en forskel der om noget er blevet endnu mere markant under den økonomiske krise og finanskrisen.  Pengene havner der, hvor de gør størst gavn – i realøkonomien.   EU's samhørighedspolitik har medvirket til, at der er oprettet omkring 600 000 job siden 2000. Regional- og nationaløkonomierne er ændret, fordi der er investeret i modernisering af infrastrukturen, miljøforbedringer, små virksomheder og uddannelse.   Siden 2000 er der gennem samhørighedspolitikken samfinansieret over 100 000 km nye eller omlagte veje og motorveje og 4 000 km nye jernbanespor, og der er moderniseret 130 havne og over 30 lufthavne. Denne investering bidrager til at gøre EU mere konkurrencedygtig på det globale marked og skaber langvarig bæredygtig vækst.   Støttereglerne er fornuftige og står i forhold til det, vi vil opnå. Der er den rigtige balance mellem på den ene side den bedst mulige kontrol og på den anden side de goder og den valuta, borgerne får for pengene.   Det skal dog nævnes, at nogle af de problemer, vi støder på, skyldes, at reglerne ikke forstås eller anvendes korrekt. Derfor vil vi fortsat koncentrere os om at forenkle forordningerne og mindske bureaukratiet. Vi skønner, at forenklingerne har betydet en mindskelse af den administrative byrde for støttemodtagerne på over 20 % siden 2007. Vi har f.eks. netop ændret reglerne, så det bliver muligt at udbetale faste tilskud og engangsbeløb, og vi standser ikke her.   Til sidst vil jeg gerne rette en almindelig misforståelse. Ordet fejl betyder ikke svig . Når Revisionsretten og Kommissionens revisorer taler om fejl, mener de, at betingelserne for at opnå EU-støtte ikke er opfyldt.  Svig er langt mere alvorlig end manglende opfyldelse af betingelserne. Svig er en bevidst eller kriminel handling. Ifølge OLAF,  Det Europæiske Kontor for Bekæmpelse af Svig, var der mistanke om svig i forbindelse med under 0,2 % af alle Kommissionens udbetalinger under samhørighedspolitikken i perioden 2000-2008.  Med andre ord har 99,8 % af de udbetalte penge fra EU-budgettet til projekter under Samhørighedsfonden ikke været ramt af svig.   EU's penge er borgernes penge, og borgerne kan være sikre på, at Europa-Kommissionen gør sit yderste for, at hver en eurocent vendes og bruges fornuftigt .   Tak.
