IP/09/730
Bruxelles, den 11. maj 2009Formændene for Kommissionen og
Parlamentet mødes med europæiske religiøse ledere for at
drøfte, hvordan etiske værdier kan indgå i europæisk og
global økonomisk styringI dag kom omkring tyve højtstående
repræsentanter for kristendom, judaisme og islam i Europa til Kommissionens
hovedsæde, efter at være blevet inviteret af Europa-Kommissionens
formand, José Manuel Barroso, til en uformel dialog med EU.
Mødet blev ledet af Kommissionens formand, José Manuel Barroso, og af
Europa-Parlamentets formand, Hans-Gert Pöttering. På dette års
møde blev der fokuseret på et alvorligt europæisk og globalt
problem: Den økonomiske og finansielle krise og etiske værdier i
europæisk og global økonomisk styring.
Dette var det femte årlige møde mellem EU-institutionernes ledere
og religiøse ledere. Initiativet blev iværksat af José Manuel
Barroso i 2005.
I år var drøftelserne koncentreret om "den økonomiske og
finansielle krise og etiske værdier i europæisk og global
økonomisk styring". José Manuel Barroso udtalte: "Efterhånden
som den finansielle og økonomiske krise forværres, bliver det mere og
mere klart, at vi nu må forsøge at forene økonomisk styring med
vore grundlæggende etiske værdier, som det europæiske projekt har
været baseret på i de seneste 50 år. Kommissionen har taget
vigtige initiativer på dette område, især med hensyn til
regulering af det finansielle marked, for at styrke ansvarsbevidsthed og
bæredygtighed i vore økonomier."
Europa-Parlamentets formand, Hans-Gert Pöttering, understregede: "Det er
ekstremt vanskelige økonomiske tider for borgerne i Den Europæiske
Union. Det er i tider som disse, at Europa som et fællesskab baseret
på værdier og det tilgrundliggende EU-princip om solidaritet må
gøre sig gældende. De fælles løsninger, som vi forsøger
at finde, må være forankret i menneskelig værdighed, og vi
må sørge for, at der bliver taget vare om alle dele af samfundet.
Religionerne og kirkerne har en afgørende rolle at spille her. De arbejder
ofte med dem, der er allermest sårbare i vore samfund."
Deltagerne i mødet opfordrede EU til fortsat at koordinere, stimulere og
lede alle tiltag, som kunne styrke den finansielle regulering, genoplive
økonomien og virke for beskæftigelsen i Europa og verden som helhed.
De understregede også, at social retfærdighed fortsat må stå
forrest i den politiske beslutningstagning, og mindede om, at i en tid, hvor
arbejdsløshed og fattigdom bliver ved med at stige og når
foruroligende niveauer, må vore samfund kunne handle i fællesskab og
udvikle og gennemføre konkrete foranstaltninger, som kan begrænse
krisens virkninger for borgerne. De understregede også, at de var rede til
at hjælpe med at genoplive solidariteten blandt europæere af alle
trosretninger og overbevisninger og at inspirere de finansielle og
økonomiske operatører til at udvise en mere etisk adfærd.
Deltagerliste: Se MEMO/09/227
