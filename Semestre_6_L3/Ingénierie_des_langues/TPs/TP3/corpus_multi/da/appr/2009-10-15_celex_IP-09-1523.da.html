IP/09/1523  Bruxelles, den 15 oktober 2009  EU og Sydkorea indgår frihandelsaftale  EU 's handelskommissær Catherine Ashton og den koreanske handelsminister Kim Jong-hoon har i dag paraferet en frihandelsaftale, der er den hidtil mest omfattende mellem EU og et tredjeland. Aftalen skønnes at være ca. 19 mia. EUR værd i ny samhandel og har til formål at fjerne så godt som alle toldskranker og mange ikke-toldmæssige hindringer mellem de to lande. Aftalen giver ny adgang til markederne for tjenesteydelser og investeringer, ligesom den skaber nye store muligheder inden for f.eks. intellektuel ejendomsret, offentlige indkøb, konkurrencepolitik samt handel og bæredygtig udvikling. Frihandelsaftalen – og en ny rammeaftale – er et signal om en betydelig opgradering af forholdet mellem EU og Sydkorea.   Efter paraferingen i Bruxelles sagde EU-kommissær Catherine Ashton: "Denne frihandelsaftale er den første, EU har indgået i det 21. århundrede. Den knytter tætte økonomiske bånd til en anden udviklet økonomi. Der skabes nye markedsmuligheder for europæiske virksomheder inden for servicesektoren, produktion og landbrug. Aftalen er især vigtig set i lyset af det aktuelle økonomiske klima og bidrager til at bekæmpe den økonomiske afmatning og skabe nye job."  En af de største fordele for EU er, at den told, der er pålagt eksportører af varer til Korea, og som løber op i 1,6 mia. EUR, snarest afskaffes. Aftalen omhandler også vigtige ikke-toldmæssige handelshindringer, bl.a. regulativer og standarder i brancher af interesse for Europa, f.eks. bilindustrien, lægemiddelindustrien og forbrugerelektronik. I servicesektorer som telekommunikation, miljøtjenester, juridiske og finansielle tjenester samt spedition forventer man at høste nogle af de største fordele, idet Korea forpligter sig til en væsentlig liberalisering af disse sektorer.  Paraferingen af frihandelsaftalen er et udtryk for, at forhandlingerne er mundet ud i en stabil juridisk tekst, som Europa-Kommissionen formelt vil forelægge EU-medlemsstaterne i begyndelsen af 2010. Efter at EU-formandskabet og Kommissionen har undertegnet frihandelsaftalen, forelægges den for Europa-Parlamentet til godkendelse. Aftalen forventes at kunne træde i kraft i andet halvår af 2010. Baggrund  Varehandelen mellem EU og Korea beløb sig til ca. 65 mia. EUR i 2008. EU har for øjeblikket et underskud i varehandelen med Korea, selv om der tegner sig et betydeligt vækstpotentiale på det koreanske marked. For eksempel steg EU's bilsalg til Korea med i alt 78 % i enheder (39 % i værdi) mellem 2005 og 2008. Hvad angår produkter som kemikalier, lægemidler, reservedele til biler, industrimaskiner, sko, medicinsk udstyr, ikke-jernholdige metaller, jern og stål, læder og pelse, træ, keramiske materialer og glas har EU et solidt handelsoverskud. Tilsvarende er Korea samlet set et af EU's mere værdifulde landbrugseksportmarkeder med et årligt salg på over 1 mia. EUR. Med hensyn til tjenesteydelser har EU et overskud i forhold til Korea på 3,3 mia. EUR, idet der blev eksporteret for 7,2 mia. EUR og importeret for 3,9 mia. EUR i 2007.  Yderligere oplysninger om frihandelsaftalen findes i   MEMO/09/452
