IP/ 09/842  Bruxelles, den 28. maj 2009  Mad og drikkevarer: Kommissionen fremsætter forslag til, hvordan man bedst udnytter markedsførings- og kvalitetsordninger  Der er behov for at forbedre kommunikationen om landbrugsprodukters kvalitet og derigennem genskabe forbindelsen mellem landmænd og forbrugere. Kvalitetsmærkningsordninger skal være nemmere at bruge og forstå, og EU's politik skal være mere sammenhængende. Det er hovedbudskabet i Europa-Kommissionens meddelelse om en kvalitetspolitik for landbrugsprodukter, som blev vedtaget i dag. Landmændene i EU overholder nogle af verdens strengeste produktionskrav med hensyn til miljøbeskyttelse, dyrevelfærd og brug af pesticider og medicin. De udnytter desuden deres viden og ekspertise til at give deres produkter særlige kvaliteter, som øger deres værdi. Men får landmændene noget til gengæld for deres anstrengelser? Modtager forbrugerne præcise oplysninger om produktegenskaber og produktionsmetoder?  "EU's landbrugsfødevaresektor har et velfortjent omdømme for høj kvalitet takket være årtiers, ja århundreders stræben efter perfektion," siger landbrugskommissær Mariann Fischer Boel, der fortsætter: "Vores landmænd skal udnytte dette omdømme for at bevare deres konkurrenceevne. De skal være bedre til at kommunikere med forbrugerne om kvaliteten af deres produkter. EU giver dem gerne en hånd med. Vi har en enestående lejlighed til at forbedre sammenhængen i vores forskellige mærknings- og certificeringsordninger og forenkle dem." I meddelelsen foreslår Kommissionen navnlig:   at mærkningen udvides med oplysninger om, hvor landbrugsproduktet er produceret    at man undersøger muligheden for at indføre fakultative forbeholdte udtryk for "produkt fra bjergområde" og "traditionelt produkt"; sidstnævnte kunne erstatte ordningen for "garanterede traditionelle specialiteter"   at skabe et særskilt register over alle geografiske betegnelser (for vin, spiritus, landbrugsprodukter og fødevarer)   at forbedre det indre marked for produkter, der deltager i mærkningsordninger, særlig for økologiske produkter   at forbedre den internationale beskyttelse af geografiske betegnelser og bidrage til udvikling af internationale standarder for markedsføring og økologiske produkter   at udarbejde retningslinjer for "god praksis" for private certificeringsordninger for ikke at skabe forvirring blandt forbrugerne og for at mindske bureaukratiet for landmændene.   Baggrund:  Meddelelsen bygger på dels 560 indlæg modtaget som svar på Kommissionens grønbog fra oktober 2008 om landbrugsprodukters kvalitet, dels input fra den konference på højt niveau, som blev arrangeret af det tjekkiske formandskab i marts 2009.  Handelsnormer og direktiver er nøglen til fair handel og til at undgå skuffelse blandt forbrugerne over produktkvaliteten. De sikrer, at der benyttes fælles produktidentiteter (hvad kan kaldes "smør"), produktklassifikationer (hvad er det minimale fedtindhold i "letmælk") og definitioner på værdiforøgende "forbeholdte" udtryk (hvornår kan udtrykket "koldpresset" olivenolie benyttes), og at mærkningen af landbrugsprodukter giver oplysninger om produktionssted.  Ordninger for geografiske betegnelser tilskynder til produktion af landbrugsprodukter af høj kvalitet, beskytter værdifulde produktnavne mod misbrug og efterligning og er en hjælp for forbrugerne, der på den måde får oplysninger om produkternes særlige karakter. Der findes omkring 3000 registrerede navne på vine, spiritus, landbrugsprodukter og fødevarer.  GTS (garanteret traditionel specialitet) fremhæver traditionel karakter, enten i sammensætning eller produktionsmetode. Kun 20 navne er blevet registreret under den nuværende ordning.  Økologisk landbrug : Kommissionen ønsker at bringe en ende på de handelshindringer i det indre marked, der skyldes divergerende nationale standarder. Det nye logo for økologiske produkter, der er ved at blive designet (se   IP/09/640   ), som vil skulle anvendes på sådanne produkter produceret i EU fra den 1. juli 2010, burde gøre denne opgave lettere.  Certificeringsordninger : Private og offentlige certificeringsordninger giver sikkerhed for, at producenten har overholdt de krav til produkt og produktionsmetode, der er beskrevet i produktspecifikationen. Der har vist sig forskellige problemer (f.eks. trussel mod det indre marked, risiko for forvirring af forbrugerne, overlappende ordninger), men de interesserede parter søger at løse dem, så Kommissionen ser ingen grund til at lovgive på området på nuværende tidspunkt.   http://ec.europa.eu/agriculture/quality/policy/communication_en.htm
