IP/ 09/1021  Bruxelles, den 25. juni 2009 Højdepunktet i kampagnen "Milk – Drink it up": EU-kommissær Mariann Fischer Boel udråber vinderne af fotokonkurrencen "Mælkeenergi!"  Mariann Fischer Boel, EU-kommissær for landbrug og udvikling af landdistrikter, offentliggør under et skolebesøg i Paris i dag de tre vindere af konkurrencen "Mælkeenergi!" Konkurrencen indgår i EU's kampagne "Milk – Drink it up", der skal oplyse borgerne om fordelene ved mælk og mælkeprodukter som sunde alternativer til fødevarer og drikke med ringe ernæringsmæssig værdi  "I dag har vores ernæring ikke bare indvirkning på vores fysiske tilstand, men også mere og mere på vores mentale tilstand. Det kan de 22 millioner unge i EU, som lider af fedme eller overvægt, vidne om. EU har i år allerede afsat over 55 millioner EUR til finansiering af den europæiske skolemælksordning", fortæller kommissær Mariann Fischer Boel. "Fotokonkurrencen er en del af vores indsats for at gøre børn og unge bevidste om vigtigheden af god ernæring. Derfor glæder det mig meget at se, at så mange unge har udfoldet deres kreativitet for at vise os, hvor meget de holder af mælkeprodukter."  Kommissæren præsenterede de fotografier, som var blevet valgt af internetbrugere i hele EU, i forbindelse med hendes besøg på bagerskolen Ecole de Boulangerie de Paris . Med fotokonkurrencen "Mælkeenergi!" har de unge i EU haft lejlighed til at slippe deres kreativitet løs omkring temaet mælk og mælkeprodukter.    710 unge fotografer har konkurreret om en af de eftertragtede præmier, en Wii Sport-konsol, som giver mulighed for at kombinere fysisk aktivitet i hjemmet med interesse for teknologi. De heldige vindere er Benedek Horvath, Andrea Cremona og Teresa Videva.              Besøget i Paris er led i "Drink it up!"-kampagnen, hvor kommissæren for landbrug i de seneste måneder har deltaget i talrige workshopper sammen med unge mennesker og tilberedt friske og sunde retter med udgangspunkt i mælkeprodukter, frugt og grøntsager.  Fedme – et voksende problem i Europa God ernæring er for tiden et af de vigtigste anliggender i relation til unge mennesker og fedme, især på grund af den foruroligende udvikling, der viser, at alt efter, hvilken medlemsstat, der er tale om, lider mellem 20 % og 35 % af børn og unge i EU af fedme.  "For at gøre noget ved dette problem, har EU allerede i dette skoleår afsat over 55 millioner EUR til den europæiske skolemælksordning, og derudover er der afsat yderligere 90 millioner EUR til "Skolefrugtordningen" i næste skoleår. EU's foranstaltninger omfatter finansiel og pædagogisk støtte og skal hjælpe de yngste børn til i en tidlig alder at tilegne sig sunde spisevaner og deltage i fysiske aktiviteter, som kan være med til at forebygge helbredsproblemer i form af hjertekarsygdomme, diabetes og slagtilfælde senere i livet. Yderligere information om de europæiske ordninger Alle oplysninger om EU's skolemælksordning findes på webstedet:    http://www.drinkitup.europa.eu/      Oplysninger om den nye skolefrugtordning findes på webstedet:         http://ec.europa.eu/agriculture/markets/fruitveg/sfs/index_en.htm      For yderligere oplysninger om Kommissionens ernæringspolitik se webstedet:         http://ec.europa.eu/health/ph_determinants/life_style/nutrition/nutrition_en.htm
