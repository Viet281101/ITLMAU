IP/09/ 1572  Bruxelles, den 22. oktober 2009  Ungdomsprisen viser, at unge i EU går ind for at bekæmpe fattigdom  Ungdomsprisen for udvikling 2008/2009 blev i dag uddelt i Stockholm under de europæiske udviklingsdage 2009. Den høje kvalitet af bidragene til plakat‑ og videokonkurrencen viser, hvor stærkt unge i EU går ind for at bekæmpe fattigdom.   Karel De Gucht, EU-kommissær med ansvar for udvikling og humanitær bistand, sagde, at de studerende har taget fat på dette års emne – menneskelig udvikling i Afrika – med stor fantasi og indfølingsevne, og at det viser, at de fuldt ud har forstået, hvad formålet med vores udviklingsbistand er, og hvorfor der er behov for EU's hjælp. Han tilføjede, at disse unge europæere reelt er ambassadører for udvikling og samarbejde mellem Europa og Afrika.  De 54 finalister i plakat‑ og videokonkurrencen for de 16-18-årige modtog deres priser under en prisuddelingsceremoni i Kulturhuset i Stockholm. EU-kommissær Karel De Gucht annoncerede, hvem vinderne af første‑ og andenprisen var, og uddelte de respektive priser. De 27 vindere af førsteprisen – én fra hver EU-medlemsstat – skal på en femdages tur til Afrika for med egne øjne at se, hvordan udviklingssamarbejdet fungerer. De skal besøge udviklingsprojekter, men vil også få mulighed for at møde unge på deres egen alder. Det er håbet, at de vil dele denne oplevelse med venner og familie og på den måde blive udviklingsambassadører.   De 27 vindere af andenprisen modtog deres certifikater under prisuddelings­ceremonien og deltog i programmet for at skabe dialog med og mellem unge i forbindelse med de europæiske udviklingsdage i Stockholm, inklusive en quiz om udvikling og et musikalsk indslag. Prisuddelingsceremonien blev ledet af Shire Raghe, der er speaker på svensk tv og MTV. Vinderplakaterne blev vist på en udstilling under begivenheden.   Mere end 1 200 unge fra EU deltog i dette års konkurrence om ungdomsprisen for udvikling. Succesen viser, at de unge er oprigtigt interesserede i udviklings­spørgsmål og går ind for at bekæmpe fattigdom.  Baggrund:  Den europæiske ungdomspris er indført af Europa-Kommissionen for at skabe større bevidsthed om udvikling blandt unge. Studerende fra EU i alderen 16-18 år kan deltage. Prisen , der første gang blev uddelt i 2006, sætter fokus på Afrika og udviklingsspørgsmål. Dette års emner var "ligestilling mellem mænd og kvinder", "børn og unge" og "kulturel mangfoldighed", og det overordnede emne var menneskelig udvikling i Afrika. Storjuryen bestod af eksperter på forskellige områder, herunder undervisning vedrørende udvikling, kunst og medier.  De europæiske udviklingsdage er et udviklingsforum, der afholdes af Europa-Kommissionen og det land, der har EU-formandskabet (Stockholm, den 22.-24. oktober 2009). Det samler ca. 4 000 mennesker og 1 500 organisationer fra udviklingssamfundet. Delegerede fra 125 lande er repræsenteret, herunder statsoverhoveder og ledende personer på verdensplan samt nobelprisvindere.   Den europæiske ungdomspris for udvikling:    http://www.dyp2008.org/ww/da/pub/dyp2008/index.htm    Den samlede liste over vinderne, plakaterne og videoerne (kan downloades og gratis anvendes af medierne) findes på:    http://www.dyp2008.org/ww/da/pub/dyp2008/enter.htm    De europæiske udviklingsdage:    http://www.eudevdays.eu/about_the_event/introduction_en.htm
