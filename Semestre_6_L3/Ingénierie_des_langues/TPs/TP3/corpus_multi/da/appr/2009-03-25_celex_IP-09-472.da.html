IP/09/472
Bruxelles, den 25. marts 2009EU-Kommissionen slår ned på
moderne slaveri og seksuelt misbrug af børnEuropa-Kommissionen har i dag vedtaget to forslag
om nye regler til at optrappe kampen mod menneskehandel, seksuelt misbrug og
seksuel udnyttelse af børn og børnepornografi. De nye forslag skal
erstatte den eksisterende  lovgivning, der har været gældende siden
henholdsvis 2002 og 2004. De nye forslag vil sikre, at reglerne fuldt ud kommer
op på niveau med de højeste europæiske standarder, give bedre
bistand til ofrene og slå hårdere ned på lovovertræderne,
der er ansvarlige for seksuelt misbrug af børn og menneskehandel.
Forslagene tager også højde for, at teknologien i cyberspace hurtigt
ændrer sig.
Vicepræsident Barrot, der har ansvar for retfærdighed, frihed og
sikkerhed, udtaler: "Vi ønsker at skabe et EU, der fuldt ud er i stand til
at beskytte de mest sårbare borgere mod de værste forbrydelser.
Når vi taler om menneskehandel, mener vi kvinder og børn, der bliver
tvunget ud i seksuelt slaveri, børn, der bliver slået, mishandlet og
tvunget til at tigge og stjæle, unge mennesker, der bliver tvunget til at
arbejde under forfærdelige vilkår til en sulteløn. Når vi
taler om seksuelt misbrug og seksuel udnyttelse af børn, mener vi
frygtelige forbrydelser mod børn, der forvolder uoprettelige skader på
dem, som de vil lide under resten af livet."
Fakta og nøgletal
Ifølge Den Internationale Arbejdsorganisation bliver 1,225 millioner
mennesker handlet hen over landegrænserne eller inden for deres eget land
verden over. De fleste ofre for menneskehandel udnyttes til prostitution
(43 %) eller som arbejdskraft (32 %). Når man ser på
erhvervsmæssig seksuel udnyttelse, er langt størstedelen (98 %)
kvinder og piger. På grundlag af de foreliggende tal er det rimeligt at
anslå, at der hvert år er flere hundrede tusind mennesker, der
indrejser i EU-området eller overføres inden for EU-området som
led i menneskehandel. 
Undersøgelser peger i retning af, at et ikke ubetydeligt mindretal af
børn i Europa – mellem 10 % og 20 % ud fra et faktabaseret
videnskabeligt overslag – vil blive udsat for et seksuelt overgreb i
løbet af deres barndom.
I 2008 blev der fundet over 1 000 kommercielle og ca. 500
ikke-kommercielle websteder, der indeholdt børnemisbrug; heraf var de
71 % i USA. Det antages, at ca. 20 % af websiderne med
børnepornografi er ikke-kommercielle (navnlig til udveksling mellem
brugere). 
Det antages, at ca. 20 % af seksualforbrydere i gennemsnit
(med store variationer mellem forskellige typer forbrydere) begår
nye overtrædelser, efter at de er blevet dømt.
De nye forslag
De to forslag til Rådets rammeafgørelse indeholder en forpligtelse
for EU-landene til at handle på tre fronter: retsforfølgelse af
forbryderne, beskyttelse af ofrene og forebyggelse af
lovovertrædelserne.
Forslaget til bekæmpelse af menneskehandel tilnærmer den
nationale lovgivning og straffene i landene, og sikrer, at lovovertræderne
retsforfølges, også når de begår forbrydelser i udlandet.
Det vil give politiet mulighed for at bruge telefon- og anden aflytning og andre
lignende metoder, der også bruges til bekæmpelse af organiseret
kriminalitet. Ofrene skal indkvarteres og have lægehjælp og om
nødvendigt have politibeskyttelse, så de kan komme sig over
overgrebene og ikke er bange for at vidne mod gerningsmanden. De skal beskyttes
mod yderligere traumatisering under straffesagen, f.eks. mod indgående
spørgsmål om, hvad de har gennemgået i forbindelse med den
tvungne seksuelle udnyttelse. Ofrene skal have gratis retshjælp under hele
retssagen, også til at rejse erstatningskrav. Forslaget tilskynder til, at
man straffer kunder til mennesker, der har været tvunget til at tilbyde
seksuelle ydelser, og arbejdsgivere, der har udnyttet ofre for menneskehandel.
Forslaget opretter også uafhængige organer til at overvåge
gennemførelsen af disse foranstaltninger.
Forslaget til bekæmpelse af seksuelt misbrug og seksuel udnyttelse af
børn gør det nemmere at straffe børnemisbrugere, idet der
træffes bestemmelse om straffesanktioner for nye former for misbrug,
såsom at lokke børn til sig ved hjælp af internettet og misbruge
dem, at se børnepornografi uden at downloade filer og at få børn
til at udstille sig seksuelt foran et webcam. "Sexturister", der rejser til
udlandet for at misbruge børn, vil blive retsforfulgt, når de kommer
hjem. Børneofre vil kunne aflægge vidneforklaring uden at skulle
konfronteres med gerningsmanden i retten, så de undgår yderligere
traumer, og vil få gratis advokatbistand. Alle lovovertrædere bør
underkastes en individuel vurdering og have adgang til behandling særligt
tilpasset deres situation, så de ikke begår nye overgreb. Når der
nedlægges forbud over for lovovertræderne mod at varetage hverv, der
indebærer kontakt med børn, skal forbuddene have virkning ikke bare i
det land, hvor de er dømt, men overalt i EU. Der skal udvikles systemer til
at blokere adgangen til websteder, der indeholder børnepornografi.
Forslagene skal drøftes i Rådet for Den Europæiske Union, og
når de er vedtaget, skal de gennemføres i national lovgivning.
Vicepræsident Barrot konkluderer følgende: "Vores budskab er klart.
Disse forbrydelser kan ikke tolereres, og de standser ikke ved
landegrænserne. Europa vil fortsat sætte de højeste og mest
ambitiøse standarder for bekæmpelsen af dem."
