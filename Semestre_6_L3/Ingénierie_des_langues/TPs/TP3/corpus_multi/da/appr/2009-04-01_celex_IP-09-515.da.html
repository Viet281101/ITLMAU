IP/09/515
Bruxelles, den 1. april 2009Kartelregler:
Kommissær Neelie Kroes bemærker sig MasterCards beslutning om at
sænke sine multilaterale interbankgebyrer for transaktioner på
tværs af grænserne og ophæve de nylige
gebyrforhøjelserEU's kommissær med ansvar for konkurrence,
Neelie Kroes, har meddelt, at hun på grundlag af de oplysninger, der
foreligger på nuværende tidspunkt, ikke anser det for nødvendigt
at indlede procedure mod MasterCard for manglende overholdelse af Kommissionens
beslutning fra 2007, hvori det blev fastslået, at MasterCards multilaterale
interbankgebyrer (MIG) for transaktioner på tværs af
landegrænserne udgjorde en overtrædelse af EF-traktatens bestemmelser
om konkurrencebegrænsende forretningsmetoder (se IP/07/1959
og MEMO/07/590).
I kølvandet på beslutningen fra 2007 ophævede MasterCard den
12. juni 2008 midlertidigt sine multilaterale interbankgebyrer for
transaktioner på tværs af landegrænserne (se MEMO/08/397),
men forhøjede sine kortordningsgebyrer fra oktober 2008. MasterCard har nu
besluttet at anvende en ny metode til beregning af sit multilaterale
interbankgebyr på transaktioner på tværs af grænserne,
hvilket vil medføre et væsentligt lavere vægtet gennemsnitligt
niveau herfor sammenlignet med, hvad der blev anset for en overtrædelse af
EU's kartelregler. Som følge af den nye metode vil det maksimale
vægtede gennemsnitlige multilaterale interbankgebyr pr. transaktion blive
reduceret til 0,30 % for forbrugerkreditkort og 0,20 % for
forbrugerdebetkort. MasterCard har desuden accepteret fra juli 2009 at
ophæve de forhøjelser af dets kortordningsgebyrer, der blev
indført i oktober 2008. Derudover har MasterCard accepteret at ændre
reglerne for sit system fra juli 2009 for derved at øge gennemsigtigheden
og konkurrencen på markedet for betalingskort. Gennemførelsen af disse
ændringer vil blive fulgt tæt i de kommende måneder.
EU's kommissær med ansvar for konkurrence, Neelie Kroes, erklærede,
at hun var tilfreds med, at disse tilsagn ikke kun vil forbedre effektiviteten
og gennemsigtigheden i forbindelse med MasterCards betalingskortordning, men
også sikre forbrugerne og detailhandlen en rimelig andel af fordelene. Den
nye metode til beregning af det multilaterale interbankgebyr vil også skabe
klarhed for bankerne og detailhandlen og desuden føre til en væsentlig
mindskelse af MasterCards multilaterale interbankgebyr i forhold til tidligere.
Hun tilføjede, at Kommissionen i de kommende måneder på tæt
hold vil overvåge, at tilsagnene efterkommes.
Kommissionen
besluttede i december 2007 (se IP/07/1959
og MEMO/07/590),
at MasterCards multilaterale interbankgebyr for betalingskorttransaktioner
på tværs af landegrænserne med debet- og forbrugerkreditkort med
MasterCard- og Maestro-logo i Det Europæiske Økonomiske
Samarbejdsområde (EØS) udgør en overtrædelse af
EF-traktatens regler om konkurrencebegrænsende forretningsmetoder
(artikel 81). Beslutningen udelukkede imidlertid ikke muligheden for, at
det multilaterale interbankgebyr kunne være foreneligt med
Fællesskabets kartelregler, hvis det havde positive virkninger for
innovationen og effektiviteten og gjorde det muligt at videregive en rimelig
andel af disse fordele til forbrugerne. Ifølge beslutningen fik MasterCard
seks måneder (indtil 21. juni 2008) til at tilpasse sin adfærd,
således at den blev i overensstemmelse med kartelreglerne, med mulighed for
at pålægge virksomheden tvangsbøder for eventuelle forsinkelser i
gennemførelsen af beslutningen. 
Den
12. juni 2008 (se MEMO/08/397)
ophævede MasterCard midlertidigt sit multilaterale interbankgebyr for
transaktioner på tværs af grænserne, samtidig med at virksomheden
fortsat indgik i drøftelser vedrørende en metode til at fastsætte
det multilaterale interbankgebyr, således at forbrugerne og detailhandlen
ville få en rimelig andel af fordelene.
Tilsagn fra MasterCard
MasterCard har nu afgivet tre tilsagn:
- For det første vil MasterCard fra juli 2009 beregne sit multilaterale
interbankgebyr for transaktioner på tværs af grænserne i henhold
til en metode, der sikrer, at MIG afspejler de transaktionsmæssige fordele,
detailhandlen får ved at acceptere betalingskort i stedet for kontanter.
Beregningen af det multilaterale interbankgebyr på grundlag af denne metode
vil føre til et væsentligt lavere maksimalt vægtet gennemsnitligt
niveau herfor, nemlig: 0,30 % pr. transaktion med forbrugerkreditkort og
0,20 % pr. transaktion med forbrugerdebetkort. Til sammenligning lå
MasterCards multilaterale interbankgebyrer for transaktioner på tværs
af grænserne afhængig af korttype på mellem 0,80 % og
1,90 % i 2007. Maestros multilaterale interbankgebyrer for transaktioner
på tværs af grænserne lå på mellem godt 0,40 % og
godt 0,75 %).
- For det andet vil MasterCard fra juli 2009 ophæve de forhøjelser
af kortordningsgebyret, virksomheden bebudede i oktober 2008 (se nedenfor).
- For det tredje vil MasterCard fra juli 2009 vedtage bestemte
foranstaltninger for at øge gennemsigtigheden i forbindelse med dets
ordning, således at forbrugerne og detailhandlen får mulighed for at
træffe mere kvalificerede valg, hvad angår de betalingsmåder, de
anvender og accepterer. For eksempel vil MasterCards regler blive ændret,
således at detailhandlen tilbydes og opkræves forskellige gebyrer
afhængig af den type kort, der anvendes, dvs. at de vil blive tilbudt
såkaldte "ublandede" gebyrer.
I oktober 2008 ændrede MasterCard sin prisstruktur for
kortindløsere i EØS ved bl.a. at forhøje visse gebyrer for
kortindløsere (opkræves via en betalingskortordning, i dette
tilfælde MasterCard, af dets medlemsbanker inden for rammerne af deres
tiltrædelse af ordningen), indføre et nyt indløsergebyr og
afskaffe visse former for gebyrfrihed for kortindløsere. Disse gebyrer vil
dog nu blive fjernet.
I lyset af de ændringer, MasterCard har bebudet af sine multilaterale
interbankgebyrer, virksomhedens accept af at ophæve forhøjelserne af
kortsystemgebyrerne og på grundlag af de oplysninger vedrørende disse
markeder, der foreligger på nuværende tidspunkt, har kommissær
Neelie Kroes ikke til hensigt at foreslå, at Kommissionen indleder
procedure mod MasterCard for enten manglende overholdelse af Kommissionens
beslutning fra 2007 eller for overtrædelse af kartelreglerne ved at
forhøje sine kortordningsgebyrer eller ved at genindføre det
multilaterale interbankgebyr for transaktioner på tværs af
grænserne. 
Hvad angår Visas adfærd
på betalingskortmarkedet, vil Kommissionen fortsætte sin
undersøgelse af, om der er sket overtrædelse af kartelreglerne (se MEMO/08/170)
og overvåge andre markedsaktørers adfærd for at sikre en effektiv
konkurrence på dette marked til gavn for detailhandlen og forbrugerne.
For yderligere oplysninger, se MEMO/09/143.
