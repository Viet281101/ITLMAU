IP/09/1136     Bruxelles, den 14. juli 2009     Kommissionen ajourfører listen over luftfartsselskaber, der ikke må flyve i EU  Europa-Kommissionen vedtog i går aftes den elvte ajourføring af Fællesskabets liste over luftfartsselskaber, der ikke må flyve i EU. To nye lande er på denne liste. Ajourføringen ophæver også forbuddet mod fem luftfartsselskaber på grund af tilfredsstillende fremskridt på sikkerhedsområdet.  "Vi går ikke på kompromis med luftfartssikkerheden , og vi er konstant på mærkerne. Borgerne har ret til at flyve sikkert overalt i verden", udtalte Kommissionens næstformand Antonio Tarjani, og tilføjede, at "vi accepterer ikke, at luftfartselskaberne opererer med forskellige normer, når de flyver i EU og uden for EU. Det er på høje tid, at det internationale samfund tager sin sikkerhedspolitik op til fornyet overvejelse. De luftfartsselskaber, der ikke er sikre, skal ikke have lov til at flyve nogen steder. Denne liste har i høj grad bidraget til at forbedre luftfartssikkerheden i EU. Vi bør gradvist bevæge os hen imod en international strategi, der er baseret på samarbejde mellem alle verdens lande."   Den nye liste erstatter den foregående og kan allerede nu læses på Kommissionens hjemmeside    http://ec.europa.eu/transport/air-ban/list_da.htm   .  Der kan drages to vigtige konklusioner fra den seneste ajourføring af listen: a) listen tilskynder luftfartsselskaberne til at rette op på mangler på sikkerhedsområdet. Hvis de involverede parter foranstalter hensigtsmæssige korrigerende handlinger for at leve op til de relevante sikkerhedsnormer, kan flyselskaberne tages af listen; b) det bliver mere og mere klart, at idéen med en fællesskabsliste mere har en forebyggende værdi med hensyn til flysikkerheden, og at listen ikke så meget er en straffeforanstaltning. Dette belyses af de talrige tilfælde, hvor Fællesskabet har haft gode resultater med at tage problemer med mulige sikkerhedstrusler op, længe før det har grebet til begrænsninger, hvilket er en vidtrækkende foranstaltning.  De civile luftfartsmyndigheder i Indonesien har gjort betydelige fremskridt, hvilket anerkendes. Siden forbuddet i 2007 er fire luftfartsselskaber, Garuda Indonesia, Airfast Indonesia, Mandala Airlines og Premiair, taget af listen, fordi myndighederne kan garantere, at de lever op til de internationale sikkerhedsnormer. Det thailandske luftfartsselskab One Two Go er blevet taget af listen, da de thailandske luftfartsmyndigheder har tilbagetrukket dets certifikat. Det anerkendes, at de civile luftfartsmyndigheder i Angola og luftfartsselskabet TAAF Angola Airlines har gjort store fremskridt for gradvis at løse sikkerhedsmangler. Det er på denne baggrund, at den indgåede samarbejds- og bistandsaftale mellem de civile luftfartsmyndigheder i Angola og Portugal tillader luftfartselskabet at flyve igen i Portugal med visse fartøjer og under meget strenge betingelser.  Det fremgår også af a jourføringen, hvor vigtig en konstant dialog med visse stater angående deres luftfartsselskabers sikkerhed kan være. Forskellige russiske luftfartsselskaber, til hvilke de russiske luftfartsmyndigheder har stillet store krav vedrørende drift, vil blive nøje overvåget, da det er tydeligt, at der er gjort fremskridt med hensyn til sikkerhedsnormerne.   Det anerkendes også, at de civile luftfartsmyndigheder i Indonesi en, Gabon, Ukraine og Angola har gjort en stor indsats både for at udføre deres overvågningsopgave bedre med henblik på at forbedre sikkerheden og for at samarbejde tæt med Kommissionen for at nå dette mål.   Der er blevet konstateret sikkerhedsmangler i forbindelse med overvågningssystemet for luftfartsmyndighederne i Zambia og Kasakhstan, og alle luftfartsselskaber fra disse lande har fået driftsforbud med undtagelse af det kasakhstanske luftfartselskab Air Astana, hvis drift i Fællesskabet er opretholdt under stramme betingelser.  Ikke desto mindre vil alle luftfartsselskaber fra denne og den forudgående ajourføring blive underkastet ramp einspektioner i Fællesskabets lufthavne for at sikre, at de til stadighed lever op til de relevante sikkerhedsnormer.   I dag er der 9 individuelle luftfartsselskaber på Fællesskabets liste, hvor al drift inden for Den Europæiske Union er forbudt - Air Koryo fra Den Demokratiske Folkerepublik Korea (DPRK), Air West fra Sudan, Ariana Afghan Airlines fra Afghanistan, Siem reap Airways International fra Cambodja, Silverback Cargo Freighters fra Rwanda, Motor Sich, Ukraine Cargo Airways, Ukrainian Mediterranean Airlines og Volare fra Ukraine. Listen omfatter også alle luftfartselskaber (246) fra 12 lande - Angola, Benin, Den Demokratiske Republik Congo (DRC), Ækvatorialguinea, Gabon (med undtagelse af tre luftfartselskaber, der er underlagt driftsbegrænsninger og -betingelser), Indonesien (med undtagelse af fire luftfartsselskaber, der er taget af listen), Kasakhstan (med undtagelse af et luftfartsselskab, der er underlagt driftsbegrænsninger og -betingelser), Kirgisistan, Liberia, Sierra Leone, Swaziland og Zambia. Der er 7 luftfartselskaber, der kan drive virksomhed under driftsbegrænsninger og –betingelser: TAAG Angola Airlines, Air Astana fra Kasakhstan, Gabon Airlines, Afrijet og SN2AG fra Gabon, Air Bangladesh og Air Service Comores.  Organisationen for International Civil Luftfart's (ICAO) sikkerhedsaudit spiller en vigtig rolle og er en af de fælles kriterier, der anvendes til at nedlægge et driftsforbud. Det er derfor vigtigt at styrke samarbejdet med ICAO på dette område. Dette var det vigtigste emne på et møde den 9. juli mellem næstformand Antonio Tajani og formanden for ICAO-rådet, Roberto Kobeh Gonzàlez. Senere på året vil en rapport om, hvordan reglerne fungerer, også indeholde forslag til styrkelse af de internationale aspekter.
