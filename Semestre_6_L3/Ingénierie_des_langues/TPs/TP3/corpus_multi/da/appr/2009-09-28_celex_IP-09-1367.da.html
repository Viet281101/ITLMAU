IP/09/ 1367  Bruxelles, den 28. september 2009 Konkurrence: Kommissionen vedtager ny forordning om gruppefritagelser for konsortier mellem linjerederier  Europa-Kommissionen har vedtaget en ny gruppefritagelsesforordning, som ændrer den fritagelse for forbuddet mod konkurrencebegrænsende forretningspraksis (EF-traktatens artikel 81), som i dag gælder linjerederikonsortier. Den gældende gruppefritagelsesforordning (EF) nr. 823/2000, som udløber i april 2010, giver linjerederier mulighed for at indgå samarbejde med det formål at yde en fælles drift af linjeskibsfart (de såkaldte konsortier). Med den nye forordning forlænges den nuværende fritagelse af et sådant samarbejde med yderligere fem år, dvs. frem til april 2015, på nye lovgivningsmæssige og økonomiske betingelser. Ændringerne betyder bl.a., at loftet for markedsandele sænkes. Det vil sige, at virksomheder, hvis markedsandel overskrider dette loft, ikke er berettiget til automatisk fritagelse. En anden ændring betyder, at fritagelsen kan omfatte al linjeskibsfart med transport af gods.  Konkurrencekommissær Neelie Kroes har udtalt: "Siden 1995 har linjerederier været indrømmet betinget fritagelse fra konkurrencereglerne, når der blev drevet fælles linjeskibsfart. I takt med at markedet ændrer sig, må fritagelsen tages op til revision. Kommissionen har efter en nøje gennemgang besluttet at ændre gruppefritagelsesforordningen for konsortier og forlænge den med yderligere fem år. Jeg er sikker på, at denne forordning er den rette afvejning af såvel linjerederiernes som transportbrugernes interesser."  Et konsortium er et samarbejde mellem linjerederier om at drive fælles linjeskibsfart. Sådanne aftaler betyder normalt, at linjerederierne kan rationalisere deres virksomhed og opnå stordriftsfordele. Hvis konsortier møder tilstrækkelig konkurrence, kommer produktivitetsgevinsten og servicekvaliteten normalt brugerne af konsortiets transportydelser (såsom afskibere) til gode.  Den første gruppefritagelsesforordning for konsortier, som blev vedtaget i 1995 og derefter ændret i 2000 og 2005 (se   IP/05/477   ), fritager linjerederikonsortier, som opfylder betingelserne i forordningen. Ifølge både Kommissionens nye og gældende gruppefritagelsesforordning er alle konsortieaftaler (undtagen dem om prisfastsættelse), hvis formål er fælles drift af linjeskibsfart, fritaget for forbuddet mod konkurrencebegrænsende forretningspraksis (EF-traktatens artikel 81), forudsat at de opfylder de betingelser og forpligtelser, der er fastsat i forordningen.  Den nye forordning indarbejder ændringer, som er blevet nødvendige efter ophævelsen af gruppefritagelsesforordningen for linjekonferencer i 2006 (se   IP/06/1249   ). Den er et ønske om i højere grad at afspejle den aktuelle markedspraksis og bringe gruppefritagelsen for konsortier i overensstemmelse med andre gruppefritagelsesforordninger for horisontalt samarbejde mellem virksomheder. Anvendelsesområdet for den nye forordning er udvidet til al linjeskibstrafik med transport af gods, hvad enten det er i containere eller ej. Listen over aktiviteter, der fritages, er blevet revideret, således at den afspejler gældende markedspraksis bedre. Markedsandelsloftet er blevet sænket fra 35 % til 30 %, og beregningsmetoden er blevet mere klar. Endelig er opsigelsesvarsler (udtrædelsesklausul) og låste perioder, i tilfælde af at et medlem ønsker at trække sig ud af konsortiet, blevet længere, således at de svarer til gældende markedspraksis, men samtidig sikrer medlemsrederiet en vis fleksibilitet.  Kommissionens markedsundersøgelse viste, at der findes et mønster af forbindelser mellem konsortier og/eller deres medlemmer. Den nye forordning præciserer, at Kommissionen kan trække gruppefritagelsen tilbage, hvis sådanne forbindelser viser sig at have en negativ indvirkning på konkurrencen. Hvis et konsortium ikke opfylder betingelserne i forordningen, f.eks. fordi dets medlemmers markedsandel overskrider loftet, betyder det ikke, at samarbejdet automatisk er ulovligt, men at parterne skal vurdere, om det er foreneligt med konkurrencereglerne på et individuelt grundlag.  Revisionen af gruppefritagelsesforordningen for konsortier begyndte i 2007 med en indgående markedsundersøgelse. Kommissionen konsulterede berørte tredjeparter om et foreløbigt udkast til forordningen i efteråret 2008 (se   IP/08/1566   ).  Den nye forordning træder i kraft, når den nuværende gruppefritagelsesforordning udløber den 25. april 2010, hvilket giver linjerederierne tilstrækkelig tid til at indrette sig efter de ændrede regler.   Se også   MEMO/09/420   .
