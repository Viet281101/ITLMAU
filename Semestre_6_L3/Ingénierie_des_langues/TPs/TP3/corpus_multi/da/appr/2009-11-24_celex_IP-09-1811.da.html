IP/09/ 1811  Bruxelles, den 24. november 2009    Det tredje civilbeskyttelsesforum: udvikling af Europas modstandsdygtighed over for katastrofer EU's miljøkommissær Stavros Dimas åbner i morgen det tredje civilbeskyttelsesforum i Bruxelles. Over 500 fagfolk inden for civilbeskyttelse vil mødes til en todageskonference om, hvordan EU-lande kan udvikle deres modstandsdygtighed over for katastrofer. Klimaforandringer vil sandsynligvis forårsage hyppigere katastrofer med større virkninger, og Europa skal være forberedt på dem og på andre problemer, såsom terroristtrusler, kemikaliekatastrofer og andre ulykker. På konferencen "Mod et mere modstandsdygtigt samfund" vil der blive drøftet fremtidige udfordringer for den europæiske civilbeskyttelse, tekniske fremskridt samt inddragelse af folk i katastrofeforberedelsen.  Miljøkommissær Stavros Dimas udtalte: "Europa er beredt på at yde, hvad der skal til for at styrke katastrofemodstandsdygtigheden og mindske de høje omkostninger i form af menneskeliv. Hvert år mister tusinder af mennesker livet, og mange flere må klare langsigtede forstyrrelser i deres hverdag. Alene sidste år blev omkring 20 mio. mennesker på verdensplan tvunget fra deres hjem på grund af naturkatastrofer. De finansielle omkostninger er også høje: katastrofer koster hvert år Europa omkring 15 mia. EUR. Forummet er en vigtig lejlighed til at drøfte vores fælles problemer og hjælpe med at styrke vores katastrofeberedskab og -indsats."  Civilbeskyttelsesforum  Det tredje civilbeskyttelsesforum vil fokusere på modstandsdygtighed og på, hvordan Europa kan udbygge forebyggelses- og indsatsforanstaltningerne for at klare katastrofer mere effektivt. Katastrofemodstandsdygtighed betyder ikke kun at kunne komme sig over en større katastrofe, men også at indarbejde katastrofemodstandskraft i planlægningen.  På forummet samles over 500 deltagere for at drøfte den europæiske civilbeskyttelses udfordringer for fremtiden. Tre debatter med talere på højt plan fra det politiske liv, erhvervslivet og forskningen vil give en mulighed for en åbenhjertet udveksling af idéer om, hvornår og hvordan man forbereder sig på katastrofer, risikoopfattelsen og selvtilstrækkeligheden blandt borgerne, og hvilken form en katastrofeforvaltningsstrategi i Europa bør have.   Talere vil omfatte EU's miljøkommissær Stavros Dimas, vicegeneralsekretær i FN's internationale katastrofebekæmpelsesstrategi Margareta Wahlström og statssekretær i det svenske forsvarsministerium, Håkan Jevrell.  Der vil sideløbende med konferencen være en udstilling, der omfatter internationale partnere, uddannelsesorganisationer og innovativ teknologi. Der er bl.a. en jordskælvssimuleringsplatform, der indgår i en udstilling om den katastrofe, der ramte den italienske by L'Aquila tidligere på året. Kommissionen og civilbeskyttelse Kommissionen støtter og supplerer katastrofeforebyggelse på nationalt, regionalt og lokalt plan; den har et monitorerings- og informationscenter (MIC), der fungerer som informationssamlested i responsfasen under fællesskabsordningen for indsatser på civilbeskyttelsesområdet. EU's fællesskabsordning fremmer samarbejdet i forbindelse med katastrofeindsatser. Der deltager 39 lande i fællesskabsordningen (EU-27 plus Kroatien, Island, Liechtenstein og Norge). Gennem ordningen samles de ressourcer, der kan stilles til rådighed for katastroferamte lande. Et hvilket som helst land i verden kan bede EU om assistance. Siden oprettelsen i 2001 har EU ydet assistance i forbindelse med katastrofer overalt i verden, herunder i forbindelse med orkanen Katrina i USA i 2005, jordskælvet i Kina i 2008 og skovbrandene i det sydlige Europa i sommer. MIC træder til i mere end 20 katastrofetilfælde om året. Europa-Kommissionen arbejder på at udbygge EU's katastrofeberedskabskapacitet. I sommer afprøvede den midlerne på EU-niveau. To brandslukningsfly stod til rådighed fra juli til september til at hjælpe medlemsstater med at bekæmpe skovbrande. Kommissionen vil drage konklusionerne af dette pilotprojekt.  Der arbejdes også med en række forebyggelsestiltag for at udarbejde en EU-tilgang til forebyggelse af natur- og menneskeskabte katastrofer. Det omfatter udarbejdelse af retningslinjer for risikovurdering og risikokortlægning, udarbejdelse af en tværsektoriel oversigt over større risici, som EU måtte skulle klare, og opstilling af et europæisk netværk for katastrofeforebyggelse.  Redaktionel note: Det tredje civilbeskyttelsesforum "Mod et mere modstandsdygtigt samfund" finder sted i Europa-Kommissionens bygning 'Charlemagne', Rue de la Loi 170, Bruxelles, den 25.-26. november 2009.  Yderligere oplysninger om forummet kan ses på:   www.civilprotectionforum.eu    Der er flere oplysninger om civilbeskyttelsesordningen på:   http://ec.europa.eu/environment/civil/
