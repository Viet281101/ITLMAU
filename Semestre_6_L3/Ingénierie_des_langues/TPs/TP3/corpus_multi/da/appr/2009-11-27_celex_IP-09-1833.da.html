IP/09/ 1833   Bruxelles, den 27. november 2009  Initiativet om innovative lægemidler (IMI): Kommissionen og lægemiddelindustrien iværk­sætter ny indkaldelse af forslag om mere effektive metoder til udvikling af lægemidler I dag indledte initiativet om innovative lægemidler (IMI) officielt sin anden indkaldelse af forslag. Det offentlig-private partnerskab mellem Europa-Kommissionen og Den Europæiske Sammenslutning af Farmaceutindustriforeninger (EFPIA) opfordrer forskningskonsortier til at indsende forslag om ni videnskabelige emner. Målet for forslagsindkaldelsen er at fremskynde opdagelse og udvikling af nye lægemidler til behandling af kræft, betændelsessygdomme og smitsomme sygdomme. IMI vil også finansiere projekter, som sigter mod at forbedre udvekslingen af oplysninger mellem lægemiddelindustrien og de videnskabelige kredse - et vigtigt aspekt af videnstyring. Kommissionen støtter denne anden forslagsindkaldelse med 76,8 mio. EUR, og EFPIA's medlemmer forventes at bidrage med et mindst lige så stort beløb.  Michel Goldman, administrerende direktør for IMI, sagde: "Denne anden forslagsindkaldelse skal medvirke til at udvikle IMI's potentiale for at støtte den form for innovation, vi har brug for, og fjerne de nuværende flaskehalse i lægemiddeludviklingen."  EU's kommissær for videnskab og forskning, Janez Poto čnik, tilføjede: "I 2004 fik vi en idé til, hvordan vi kunne gøre Europa til centrum for biomedicinsk forskning og rydde flaskehalsene i lægemiddelforskningen af vejen: dette er, hvad IMI drejer sig om. IMI befinder sig i centrum af videntrekanten og opbygger et bedre samarbejde mellem den offentlige og den private sektor. Således hjælper det os med at takle de største udfordringer, vi bliver stillet over for, på en konkurrencedygtig og holdbar måde. Det er tydeligt, at dette nye partnerskab mellem Kommissionen og lægemiddelindustrien giver resultater".  Arthur J. Higgins, administrerende direktør i Bayer HealthCare og formand for EFPIA, erklærede: "IMI er et klart udtryk for, at Europa har til hensigt at spille en førende rolle inden for biofarmaceutisk innovation. Initiativet har med succes forenet lægemiddelvirksomheder, der normalt konkurrerer indbyrdes, og akademiske kredse om en hidtil uset indsats for at fremskynde opdagelsen af innovative lægemidler.”  Den 16. november 2009 blev IMI officielt finansielt og driftmæssigt uafhængigt af sine to stiftende medlemmer, Europa-Kommissionen og EFPIA. Et nyt hold under ledelse af den nye administrerende direktør, Michel Goldman, vil varetage opgaverne for IMI's Bruxelles-baserede bestyrelse, herunder tildelingen af støtte i forbindelse med IMI's anden forslagsindkaldelse. Af forslagsindkaldelsens ni emner har de tre at gøre med en forbedret videnstyring, der er afgørende for fremtidige fremskridt i udviklingen af effektive lægemidler. Der sigtes navnlig mod at forbedre datastandarderne for industrien, de akademiske kredse og myndighederne, så man bedre kan evaluere nye lægemidlers virkningsfuldhed og sikkerhed. Standarderne skal også gøre det nemmere at udveksle oplysninger, der kan fremskynde udviklingen af lægemidler. De seks andre emner tager sigte på udvikling af mere virkningsfulde lægemidler mod kræft, betændelsessygdomme og smitsomme sygdomme. For eksempel er et af emnerne koncentreret om at forstå, hvordan kræftsvulster er sammensat, og hvordan de reagerer på behandling. Et andet har til formål at fremskynde udviklingen af bedre, billigere og hurtigere diagnosticering af smitsomme sygdomme.  Emnerne for denne indkaldelse, der blev afsløret i september for at give forskningskonsortier mulighed for at forberede deres ansøgninger bedre, har vakt stor interesse. Den 17. november 2009 samledes over 420 repræsentanter for forskerhold, smv'er og andre organisationer i Brussels Expo til en informationsdag om IMI, hvor de modtog førstehåndsoplysninger om forslagsindkaldelsen. Videre etaper Fristen for indsendelse af forslag i denne runde er den 8. februar 2010, og resultaterne vil blive bekendtgjort i løbet af sommeren 2010. Baggrund  Initiativet om innovative lægemidler (IMI) er et offentlig-privat partnerskab, der blev etableret i 2007 mellem Europa-Kommissionen og Den Europæiske Sammenslutning af Farmaceutindustriforeninger (EFPIA). IMI's mål er at sikre Europa en førende rolle inden for biofarmaceutisk innovation og at fremskynde opdagelse og udvikling af bedre lægemidler til patienter. Dets budget beløber sig for perioden 2008-2017 til i alt 2 mia. EUR, hvoraf Det Europæiske Fællesskab bidrager med 1 mia. EUR og lægemiddelindustrien med 1 mia. EUR. IMI's første forslagsindkaldelse blev indledt i april 2008. 134 forslag blev indgivet, og blandt disse blev der udvalgt 15, som modtager 246 mio. EUR.  Yderligere oplysninger om IMI og den nye forslagsindkaldelse:   www.imi.europa.eu     Se også   IP/09/1310   ,   IP/09/802   og  IP/08/662 Oversigt over forskningsemnerne i IMIs anden forslagsindkaldelse: 1. Afbildning med biomarkører til udvikling af lægemidler inden for kræftbehandling. 2. Nye instrumenter til målvalidering med henblik på forbedring af lægemidlers virkning. 3. Molekylære biomarkører: hurtigere udvikling af kræftbehandling og bedre patientbehandling. 4. Beskrivelse og udvikling af hurtige diagnoseprøver på behandlingsstedet til brug ved bakteriel diagnose med henblik på at lette gennemførelse af kliniske forsøg og klinisk praksis. 5. Indsigt i afvigende adaptive immunitetsmekanismer. 6. Implementeringsforskning i kroniske immunmedierede sygdomme: bygge bro mellem dyremodeller og mennesker. 7. Lægemiddel-/sygdomsmodeller: bibliotek &amp; rammer. 8. Åbent farmakologisk område. 9. Elektroniske patientjournaler.
