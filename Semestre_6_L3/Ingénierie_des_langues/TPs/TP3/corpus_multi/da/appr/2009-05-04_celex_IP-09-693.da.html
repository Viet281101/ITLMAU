IP/09/693
Bruxelles, den 4. maj 2009Forårsprognose for 2009-2010: 2009
bliver et hårdt år, men EU's økonomi stabiliseres,
efterhånden som støtteforanstaltninger får
virkningIfølge Kommissionens forårsprognose
forventes EU's BNP at falde med 4 % i indeværende år og stort set
være stabilt i 2010. Hovedårsagerne til lavkonjunkturen er en
forværring af den globale finanskrise, en skarp nedgang i verdenshandelen
og igangværende justeringer på boligmarkedet i visse økonomier.
Men når den finans- og pengepolitiske stimulering får virkning,
forventes et opsving i væksten i løbet af 2010. Arbejdsmarkederne vil
blive hårdt ramt, idet ledigheden ventes at stige til 11 % i EU i 2010.
Ligeledes forventes det, at det offentlige underskud stiger kraftigt til
7¼ % af BNP i 2010, hvilket følger af afmatningen og de
diskretionære foranstaltninger, der er truffet for at støtte
økonomien i tråd med Kommissionens forslag til en europæisk
genopretningsplan.
"EU's økonomi befinder sig i efterkrigstidens dybeste og mest
udbredte lavkonjunktur. Men de ambitiøse foranstaltninger, som regeringer
og centralbanker har truffet i disse ekstraordinære omstændigheder,
forventes at sætte en nedre grænse for faldet i dette års
økonomiske aktiviteter og skabe grobund for et opsving til næste
år. For at dette kan lykkes, er der behov for hurtigt at komme videre med
oprydningen i de dårlige aktiver på bankernes regnskaber og om
nødvendigt tilføre bankerne ny kapital", udtalte Joaquín
Almunia, kommissær for økonomiske og monetære anliggender. 
Den globale vækst bliver atter positiv
Den forværrede finanskrise førte i vinterens løb til en
nedgang i den globale aktivitet og en brat nedgang i verdenshandelen og
industriproduktionen. Den økonomiske tilbagegang har trukket et voksende
antal lande med sig, bl.a. nye vækstlande og udviklingslande. Men
efterhånden som den finans- og pengepolitiske stimulering får
virkning, og finanskrisen gradvist aftager, forventes væksten i det globale
BNP at blive positiv igen i løbet af anden halvdel af 2009. I 2010 ventes
den globale vækst at nå op på 2 %.
Kraftig lavkonjunktur i EU, men en afslutning er i syne
Lavkonjunkturen, der begyndte i andet kvartal af 2008, forværredes mod
årets udgang, hvor både EU's og euroområdets BNP faldt med ca.
1½ % (på kvartalsbasis) i fjerde kvartal. Undersøgelsesdata
og faktiske data tyder på en yderligere forværring i indeværende
års første kvartal. Alle medlemsstater påvirkes af tilbagegangen,
selv om deres fremtidsudsigter varierer afhængigt af den relative
eksponering for finanskrisen, udviklingen på boligmarkedet og graden af
åbenhed.
Efterhånden som finansmarkederne stabiliserer sig, investorernes tillid
øges, og finans- og pengepolitiske lempelser gradvist udmønter sig i
reelle aktiviteter, vil faldet i BNP udjævnes hen imod udgangen af dette
år, og vækstraterne forventes at blive moderat positive i løbet
af 2010. 
Tilbagegangen påvirker ikke alene alle medlemsstater, men også
næsten alle efterspørgselskomponenter. Private investeringer er
særligt hårdt ramt, hvilket følger af pessimistiske forventninger
til efterspørgslen, et brat fald i kapacitetsudnyttelsen og vedblivende
stramme finansieringsvilkår. Tilsvarende er eksporten faldet drastisk i
lyset af det markante fald i verdenshandelen. Det private forbrug klarer sig
relativt godt takket være lavere oliepriser og lavere inflation, men den
gradvise forværring af situationen på arbejdsmarkedet forventes at
lægge en dæmper på den disponible realløn. Det offentliges
forbrug og investeringer vil være alene om at bidrage positivt til
væksten i år takket være den finanspolitiske stimulering, som er
indført med EU's genopretningsplan. 
Arbejdsmarkedet og de offentlige finanser er hårdt ramt
I løbet af sidste år svækkedes arbejdsmarkederne med det
sædvanlige efterslæb i forhold til den økonomiske afmatning.
Beskæftigelsen forventes fremover at falde med ca. 2½ % i
både EU og euroområdet i indeværende år og yderligere
1½ % i 2010 svarende til et tab på ca. 8½ mio.
arbejdspladser i de to år, hvilket står i modsætning til
nettojobskabelsen på 9½ mio. i løbet af 2006-2008. 
De offentlige finanser er også hårdt ramt af lavkonjunkturen med et
budgetunderskud, som forventes at blive fordoblet i år for EU (fra
2,3 % af BNP i 2008 til 6 %) og stige yderligere i 2010 (til
7¼ %). Den bratte forværring af den overordnede finanspolitiske
stilling skyldes til dels den økonomiske afmatning, fordi de automatiske
stabilisatorer er relativt omfattende i EU, men den afspejler også den
betydelige diskretionære finanspolitiske stimulering til fordel for den
økonomiske aktivitet. 
Inflationen er meget lav - midlertidigt
Inflationen er faldet markant i de seneste måneder og forventes at falde
yderligere i andet og tredje kvartal af indeværende år grundet
basiseffekter, ugunstige økonomiske fremtidsudsigter og et forventet fald i
råvarepriserne. Inflationen målt ved det harmoniserede
forbrugerprisindeks (HICP-inflationen) antages overordnet set at blive lidt
under 1 % i EU (og ½ % i euroområdet) og nå et lavpunkt
i tredje kvartal i begge regioner. Da basiseffekter af hidtidige udsving i
energi- og fødevarepriserne udgår af procentsatsen for hele året
i løbet af dette efterår, forventes HICP-inflationen gradvist at stige
til ca. 1¼ % næste år. 
Vedholdende usikkerhedsmomenter 
Da den globale økonomi står over for den værste lavkonjunktur
siden anden verdenskrig, er fremtidsudsigterne med hensyn til økonomi og
inflation behæftet med betydelig usikkerhed. Risikoen for, at
fremtidsudsigterne bliver værre end forventet, afhænger navnlig af
finanskrisens følger og styrken af feedbacksløjfer mellem
økonomiens forskellige sektorer. Den finans- og pengepolitiske stimulering
kunne på den anden side vise sig mere effektiv end forventet til at
genskabe stabilitet og tillid på finansmarkederne og støtte den
økonomiske aktivitet. Risikoen for fremtidsudsigterne for inflationen
forekommer at være i ligevægt i indeværende år som
følge af mulige udsving i råvarepriserne samt adfærden inden for
pris- og løndannelse. 
En mere detaljeret rapport kan ses på følgende adresse: 
http://ec.europa.eu/economy_finance/thematic_articles/article14927_en.htm
[ Tabeller I  PDF og WORD PROCESSED format ]
[ Tabeller I  PDF og WORD PROCESSED format ]
[ Tabeller I  PDF og WORD PROCESSED format ]
[ Tabeller I  PDF og WORD PROCESSED format ]
