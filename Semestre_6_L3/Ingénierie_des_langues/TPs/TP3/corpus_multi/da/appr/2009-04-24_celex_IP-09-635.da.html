IP/09/635
Bruxelles, den 24. april 2009Europæisk platform lanceres for bedre
at koordinere indsatsen for at tackle romaernes
udstødelseEn ny europæisk platform for integration af
romaerne holder i dag sit første møde i Prag. Målet er at styrke
koordineringen af medlemsstaternes indsats for at bekæmpe udstødelsen
af Europas største etniske mindretal. Mødet har deltagelse af
repræsentanter for medlemsstaternes regeringer, EU, andre internationale
organisationer og civilsamfundet og tager sigte på at styrke samarbejdet og
udvekslingen af erfaringer med vellykkede politikker til integration af
romaerne.
"Med den aktuelle finanskrise øges risikoen for, at romaerne – som
ofte lever på samfundets rand – udstødes helt af samfundet,"
advarede Vladimír Špidla, EU's kommissær for
beskæftigelse, sociale anliggender og ligestilling. "Vi har brug for
konstruktive politikker, der giver romaerne en chance, og ikke undertrykkende
politikker, der driver dem ud i dybere fattigdom og social udstødelse.
Politikkerne skal udtrykkeligt være beregnet på romaerne – med
det mål at give dem adgang til undervisning, arbejde og boliger på
lige for med alle andre. Der bør ske en udveksling af effektive politikker
på tværs af nationale landegrænser." 
Mødet i dag organiseres i fællesskab af kommissær Špidla
og den tjekkiske minister for menneskerettigheder og nationale mindretal,
Michael Kocáb, og der gøres status over, hvor langt man er kommet i
bestræbelserne for at tackle romaernes udstødelse siden det
første europæiske romatopmøde, der blev holdt i Bruxelles i
september 2008 (se IP/08/1326).
Mødet kom i stand, efter at Rådet (almindelige anliggender og eksterne
forbindelser) i december 2008 opfordrede EU-landene til at udveksle god praksis
og erfaringer på dette område og til at stimulere samarbejdet mellem
alle berørte parter som led i en integreret europæisk platform.
Målet med mødet er at fastlægge et sæt grundlæggende
principper, som skal bidrage til effektivt at forbedre romaernes integration.
Desuden vil Europa-Kommissionen gøre rede for, hvorledes den
planlægger at arbejde målrettet for imødekomme romaernes behov
med en række EU-instrumenter og –politikker i 2009 og 2010.
Kommissionen aflægger desuden rapport om gennemførelsen af et nyt
pilotprojekt med et budget på 5 mio. EUR, som Europa-Parlamentet
tilføjede på budgettet for 2009. Kommissionen fremlægger en mere
dybdegående fremskridtsrapport i starten af 2010 forud for det næste
romatopmøde, som afholdes i Spanien i april 2010.
Situationen for millioner af romaer i EU og i nabolandene er kendetegnet ved
forskelsbehandling og vidtrækkende udstødelse fra det almindelige
samfund med uforholdsmæssigt stor fattigdom og arbejdsløshed,
dårlig helbredsstatus og en kortere forventet levetid. Romaerne er desuden
ofte udsat for forskelsbehandling og racistisk vold.
Baggrund
EU har en lang række redskaber til at bekæmpe forskelsbehandling og
social udstødelse af romaer. Direktiv 2000/43/EF forbyder
forskelsbehandling på grund af race og etnisk oprindelse i forbindelse med
beskæftigelse, uddannelse, social sikring (herunder sundhedspleje) og
adgang til varer og tjenester. Med EU' strukturfonde og handlingsprogrammer kan
der ydes økonomisk bistand til projekter og politikker, mens
politikkoordineringsmekanismerne på EU-niveau og i medlemsstaterne inden
for områder som social udstødelse, beskæftigelse, uddannelse og
sundhed kan anvendes til at modvirke romaernes udstødelse ved hjælp af
en række målrettede analyser og indsat samt ved at integrere dette
aspekt i forskellige politikker.
Se også MEMO/09/193
Yderligere oplysninger:
Europa-Kommissionens websted om romaer
http://ec.europa.eu/roma
Pressemeddelelse om mødet i Rådet (almindelige anliggender og
eksterne forbindelser) den 8. december 2008 vedrørende integration af
romaerne
http://ec.europa.eu/social/BlobServlet?docId=1586&amp;langId=enForslag til fælles grundlæggende principper
http://ec.europa.eu/social/main.jsp?langId=en&amp;catId=89&amp;newsId=491&amp;furtherNews=yes
