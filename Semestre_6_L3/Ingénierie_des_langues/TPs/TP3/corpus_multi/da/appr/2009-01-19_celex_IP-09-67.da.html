IP/09/67
Bruxelles, den 19. januar 2009Foreløbige prognoser for 2009-2010:
stærk opbremsning i økonomien, men væksten vender tilbage inden
udgangen af 2009Væksten i BNP i Den Europæiske Union
forventes at falde med 1,8 % i 2009, før den igen stiger moderat til
0,5 % i 2010. Dette er resultatet af den forstærkede finanskrises
virkninger på den reale økonomi, den deraf følgende globale
konjunkturnedgang, der har manifesteret sig i den alvorlige indskrænkning
af verdenshandelen og industriproduktionen og, i visse lande, korrektioner
på boligmarkedet. Statens forbrug og de offentlige investeringer vil
imidlertid give en modvægt. Det forhold, at inflationspresset er taget af,
vil også bidrage til at sætte gang i det private forbrug. De
diskretionære finanspolitiske foranstaltninger, der er bebudet siden august
2008, vil begrænse faldet i BNP-væksten med ca. ¾ procentpoint i
år. Den alvorlige økonomiske nedgang vil have stor indvirkning på
beskæftigelsen og de offentlige finanser i den periode, der dækkes af
prognosen. 
"Foranstaltningerne med henblik på at stabilisere det finansielle
marked, lempelsen af pengepolitikken og planerne for et fornyet økonomisk
opsving vil sætte os i stand til at begrænse forværringen i
økonomien i år og skabe de rette betingelser for et gradvist opsving i
andet halvår. Den vigtigste opgave er nu at få disse foranstaltninger
til at fungere effektivt: forbedre kreditstrømmene til rimelige priser og
hurtigt gennemføre pakkerne til stimulering af finanspolitikken for at
sætte gang i investeringerne og det private forbrug. Med henblik på at
styrke tilliden er det ligeledes af afgørende betydning, at medlemsstaterne
udtrykkelig forpligter sig til at vende den negative udvikling i de offentlige
finanser, så snart vi igen har normale økonomiske forhold,
således at de offentlige finansers holdbarhed på mellemlang til lang
sigt kan sikres", sagde Joaquín Almunia, kommissær med ansvar for
økonomiske og monetære anliggender.
Ifølge den fremrykkede foreløbige prognose, der blev offentliggjort
i dag[1], er den
økonomiske vækst faldet til ca. 1 % i 2008 i såvel EU som i
euroområdet i forhold til lidt under 3 % i 2007. I 2009 forventes det
reale BNP at falde stærkt, nemlig med 1,8 % i EU og 1,9 % i
euroområdet, før det igen stiger med ca. ½ % i 2010.
Tilbageslag i den globale økonomi i år
Den økonomiske aktivitet forventes på verdensplan at være
faldet markant i det sidste kvartal af 2008. De fald, der er konstateret i de
seneste undersøgelser, og den faldende ordreindgang viser blandt andet, at
denne svækkelse sandsynligvis vil vare ved på kort sigt. Den
økonomiske nedgang forventes at manifestere sig over en bred front med
negative afsmitninger, som i stigende grad vil påvirke økonomierne
på vækstmarkederne. For 2009 forventes den globale vækst i BNP
som helhed at falde til 0,5 % (fra 3,3 % i 2008 og det usædvanlig
høje gennemsnit på 5 % i 2004-2007). I anden halvdel af 2009
forventes der en gradvis, men moderat, stigning i den globale vækst,
efterhånden som situationen på det finansielle marked forbedres, og
virkningerne af lempelsen af den makroøkonomiske politik (ikke mindst i
USA) bider sig fast. Væksten i det globale BNP forventes som helhed at
ligge på omkring 2¾ % i 2010.
EU's økonomi er også hårdt ramt
I tredje kvartal af 2008 faldt BNP med 0,2 % i både
euroområdet og EU. Dette betyder, at euroområdet gik ind i sin
første tekniske recession, idet BNP indsnævredes for andet kvartal i
træk. Efter det yderligere fald i undersøgelsestallene på
tværs af sektorer og lande og den markante forværring i andre ledende
indikatorer i fjerde kvartal er der udsigt til et fortsat fald i BNP i hele
første halvdel af i år. Nedgangen forventes at være bredt
funderet på tværs af landene, efterhånden som finanskrisen, de
globale konjunkturer og – i visse medlemsstater –
også et kriseramt boligmarked gør deres virkning gældende. Faldet
i både den private efterspørgsel og den udenlandske
nettoefterspørgsel forventes at være en betydelig hæmsko for
væksten i BNP, og kun statens forbrug og de offentlige investeringer kan
give en vis modvægt.
Navnlig de private investeringer, som var en vigtig drivkraft under
opsvinget, oplever en pludselig opbremsning på grund af et stort fald i
kapacitetsudnyttelsesgraderne, de forværrede økonomiske udsigter og de
strammere finansieringsvilkår.
Stigende arbejdsløshed og underskud
Situationen på arbejdsmarkedet begyndte at forværres i de fleste
medlemsstater i 2008. Væksten i beskæftigelsen, som reagerede med en
vis forsinkelse på ændringer i væksten i BNP, forventes at blive
negativ i år, med et fald i beskæftigelsen i EU på 3½
million arbejdspladser. Som følge heraf forventes arbejdsløsheden at
stige til 8¾ % i EU i 2009 (og 9¼ % i euroområdet) med
en yderligere stigning i 2010.
De forværrede udsigter forventes også at få alvorlige
følger for de offentlige finanser, som kommer til at lide under
fraværet af de hidtidige uventede indtægter, en
vækstsammensætning med generelt færre skatteindtægter og
virkningen af vidtgående diskretionære foranstaltninger, som er
vedtaget og/eller bebudet af medlemsstaterne (beløber sig til ca. 1 %
af BNP for 2009 i EU på det tidspunkt, hvor denne prognose blev afsluttet).
Det forventes derfor, at det overordnede underskud vil mere end fordobles i EU
til 4½ % i 2009 (fra ca. 1¾ % til 4 % i
euroområdet).
Inflationen vil falde hurtigt
Inflationspresset tager hurtigt af. Den voldsomme stigning i
råvarepriserne, som fik inflationen til at nå et højdepunkt i
sommeren 2008, er nu pludselig blevet vendt, samtidig med at der er sket en
hurtig svækkelse af vækstudsigterne for EU og den globale økonomi
foruden en forværring af arbejdsmarkederne. Disse elementer danner baggrund
for en væsentlig nedadgående revision af inflationsudsigterne i
forhold til fremskrivningen fra foråret. Forbrugerprisinflationen forventes
nu at falde fra 3,7 % i 2008 i EU (3,3 % i euroområdet) til
1,2 % i 2009 (1,0 % i euroområdet) og lige under 2 % i 2010 i
begge områder.  
Stor usikkerhed på nuværende tidspunkt
Denne prognose er igen omgærdet af en usædvanlig usikkerhed, idet
verdensøkonomien står over for sin værste krise siden anden
verdenskrig. Risiciene i forbindelse med vækstudsigterne er afbalancerede.
Der består dog en risiko for en nedgang, som hænger sammen med
virkningen af den finansielle krise (herunder i boligsektoren) og alvoren af den
negative vekselvirkning mellem økonomiens finansielle og reale sektorer.
På den anden side kunne væksten blive højere end forventet, hvis
blandt andet de finanspolitiske pakker hurtigere end forventet genskaber
tilliden blandt investorer og forbrugere. Inflationsrisiciene ser også ud
til at være afbalancerede som følge af udviklingen i
råvarepriserne og de forværrede udsigter for økonomien på
globalt plan.
En mere detaljeret rapport kan ses på følgende adresse:
http://ec.europa.eu/economy_finance/thematic_articles/article13727_en.htm
[ Tabeller I  PDF og WORD PROCESSED format ]
[ Tabeller I  PDF og WORD PROCESSED format ]
[ Tabeller I  PDF og WORD PROCESSED format ]
[ Tabeller I  PDF og WORD PROCESSED format ]
[1] Kommissionen
offentliggør normalt sin foreløbige prognose i februar og kun for EU's
syv største økonomier og for inflationen og væksten i det
indeværende år. Nærværende prognose ligner mere forårs-
og efterårsprognoserne og er begrundet i den usædvanlig hurtige
forværring i den økonomiske situation og de økonomiske udsigter
siden efteråret samt vigtigheden af at tage dette med i overvejelserne i
den årlige vurdering af medlemsstaternes stabilitets- og
konvergensprogrammer.
