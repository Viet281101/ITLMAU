IP/09/ 1109  Bruxelles, den 9. juli 2009 "Vær sund, vær dig selv" - Kommissionen lancerer et initiativ for unges sundhed  Androulla Vassiliou, EU-kommissær for sundhed, gav i dag startskuddet til et initiativ, der har til formål at få unge mennesker mere aktivt involveret i udformningen af EU's sundhedspolitik. Initiativet indledes med en konference om unges sundhed i Bruxelles den 9.-10. juli 2009. Her vil over 200 unge i alderen 18-25 år fra hele Europa mødes med beslutningstagere og sundhedsorganisationer for at drøfte centrale sundhedsemner, f.eks. forbrug af alkohol, tobak og narkotika eller fysisk aktivitet og mental sundhed. Også tværgående emner vil blive bragt på banen, f.eks. finanskrisen, uligheder på sundhedsområdet, uddannelse og mediernes rolle. Konferencen arrangeres i samarbejde med European Youth Forum, og som supplement til konferencen oprettes et flersproget website på EU's sundhedsportal med en blog, hvor de unge kan give deres meninger om sundhed til kende.  Blandt hovedtalerne på konference n, er H.K.H. prinsesse Laurentien af Nederlandene, Frankrigs høje repræsentant for ungdomsanliggender Martin Hirsch, Verdenssundhedsorganisationens vicedirektør for Europa Nata Menabde og formanden for European Youth Forum Tine Radinja. Der vil være indlæg fra unge på alle møderne, og konferencen som helhed webstreames, så et større publikum kan følge med.  Androulla Vassiliou, EU-kommissær for sundhed, udtalte: "Skønt de europæiske unges sundhed er bedre end nogen sinde, er der foruroligende tegn på, at alt for mange unge har en adfærd, der på lang sigt vil gøre det sværere for dem at føre et sundt og produktivt liv, og de sætter således deres fremtid på spil. Jeg vil gerne motivere nutidens unge til at tage vare på deres sundhed, gå i dialog med beslutningstagerne og udtale sig om sundhedsspørgsmål."  Initiativet for unges sundhed har til formål:   at inddrage unge mere i EU's sundhedspolitik   at styrke unges medvirken i beslutningstagningen   at inddrage andre sektorer i de forskellige EU-politikområder og på nationalt plan i gennemførelsen af forebyggelsesprogrammer, der har unge som målgruppe    at støtte EU-landenes aktiviteter vedrørende unges sundhed.   Behovet for dette initiativ fremgår særdeles tydeligt af resultaterne af en undersøgelse, som Generation Europe har gennemført, og som viser, at 52 % af dem, undersøgelsen omfattede, ikke vidste, at der findes en EU-politik for unges sundhed. På spørgsmålet om, hvordan de mente, de kunne bidrage til udformningen af en sundhedspolitik, udtrykte 41 % ønske om mere direkte dialog med beslutningstagere, og 40 % slog til lyd for mere målrettede kommunikationskanaler. Website: "Vær sund - vær dig selv"  Som led i initiativet har Kommissionen oprettet websitet "   Vær sund - vær dig selv   " (   "Be Healthy - Be Yourself"   ), som man finder på EU's sundhedsportal på 22 sprog. Websitet er opdelt i 3 dele: en del om konferencen, en del om konkurrencen vedrørende unges sundhed og en blog med indlæg, der styres af European Youth Forum.  Det offentliggøres på konferencen den 9. juli, hvem der vundet kunstkonkurrence.  Baggrund  EU har før udformet særlige aktioner i samarbejde med unge. F.eks. har unge via Youth Forum været bidragydere til EU-kampagnerne mod tobaksrygning ("Help"); i den forbindelse udarbejdede de endda et ungdomsmanifest, hvor de udtalte sig om, hvad der burde gøres for bedre at forebygge tobakkens skadelige virkninger. Der fokuseres også på de unge i en række af de foranstaltninger til sundhedsfremme, der er iværksat af medlemmer af EU-platformen for ernæring, fysisk aktivitet og sundhed. Initiativet for unges sundhed bygger på resultaterne af disse aktioner. Yderligere oplysninger: Der findes flere oplysninger om initiativet for unges sundhed, konferencen og baggrundsmateriale på websitet Vær sund - vær dig selv:    http://health.europa.eu/youth    European Youth Forum:   http://www.youthforum.org/   GD SANCO's website om sundhedsdeterminanter:    http://ec.europa.eu/health/ph_determinants/healthdeterminants_da.htm       MEMO/09/     326
