IP/09/ 1666  Bruxelles, den 3. november 2009  Konkurrence: Kommissionen gennemfører høring om et udkast til retningslinjer for direkte debitering i det fælles eurobetalingsområde (SEPA)  Europa-Kommissionen har anmodet om tilbagemeldinger om et arbejdsdokument fra Kommissionen, der indeholder supplerende vejledning til deltagerne i ordningen for direkte debitering inden for SEPA. Formålet hermed er at sikre, at kollektive finansieringstiltag under denne ordning er i overensstemmelse med EF-traktatens konkurrenceregler. Ordningen med direkte debitering, der blev indført af Det Europæiske Betalingsråd (EPC) den 2. november 2009, gør det muligt for forbrugere og virksomheder for første gang at anvende et fælleseuropæisk system til direkte debiteringstransaktioner på tværs af landegrænserne. Arbejdsdokumentet supplerer oplysninger om konkurrenceregler, der allerede er fastsat ved Europa-Parlamentets og Rådets forordning (EF) nr. 924/2009 om grænseoverskridende betalinger (se   IP/09/637   ), og som er omhandlet i en fælles pressemeddelelse og fælles erklæringer fra Kommissionen og Den Europæiske Centralbank fra september 2008 og marts 2009 (se   IP/08/1290   og   IP/09/468   ). Der kan fremsættes kommentarer indtil den 14. december 2009. Den offentlige høring afspejler Kommissionens ønske om at opretholde en tæt dialog med alle de berørte parter. Efter disse høringer træffer Kommissionen i givet fald beslutning om vedtagelse af de endelige retningslinjer .  Konkurrencekommissær Neelie Kroes udtalte følgende: "Vi skaber i dag yderligere klarhed for alle de berørte parter, således at den direkte debitering inden for SEPA kan udvikles inden for velegnede rammer og blive en succes. SEPA skal give de europæiske forbrugere håndgribelige fordele, men det er vigtigt, at det er i overensstemmelse med konkurrencereglerne, således at de fulde fordele kan høstes - uden negative konsekvenser for bankkunderne. Kommissionen ser frem til at modtage tilbagemeldinger fra de berørte parter, således at vi kan foretage den bedst mulige analyse af situationen."   Kommissionens arbejdsdokument fokuserer på generelle principper vedrørende ordninger for multilaterale interbankgebyrer, som anvendes på enkelte transaktioner, og vedrørende transaktioner, der ikke kan gennemføres korrekt (f.eks. fordi der ikke er tilstrækkelig dækning på betalerens konto, eller fordi kontonummeret ikke er korrekt - de såkaldte "R"-transaktioner), samt alternative betalingsordninger. Tilbagemeldingerne fra de berørte parter skulle gøre det muligt at foretage mere detaljerede vurderinger af:    mulige kollektive finansieringsmekanismer i lyset af specifikke nationale markedssituationer   den sandsynlige indvirkning af Kommissionens planlagte generelle rammer på arveordninger og    de pris- eller kvalitetsmæssige erfaringer i forbindelse med direkte debitering inden for SEPA sammenlignet med nationale ordninger for direkte debitering.    Det vigtigste budskab i Kommissionens arbejdsdokument er, at den på nuværende tidspunkt ikke finder, at kollektivt fastsatte multilaterale interbankgebyrer for enkelte transaktioner er i overensstemmelse med artikel 81.   I princippet kan der imidlertid være forskellige effektivitetsmål med en fælles ordning for multilaterale gebyrer for R-transaktioner, hvis den er udformet hensigtsmæssigt. Hvis effektiviteten dokumenteres i tilstrækkeligt omfang, kan det gøre det muligt for Kommissionen at finde en fælles ordning for R-transaktioner, der er i overensstemmelse med artikel 81. Baggrund    SEPA   (det fælles eurobetalingsområde) er et initiativ fra den europæiske banksektor, der støttes af Kommissionen og Den Europæiske Centralbank , og som tager sigte på at skabe et integreret eurobetalingsområde og at sikre, at grænseoverskridende betalinger er ligeså nemme at foretage som nationale betalinger og ligeså effektive. SEPA omfatter pengeoverførsler, betalingskort og direkte debitering. Med den nye ordning for direkte debitering vil kunder hos banker og andre betalingsudbydere for første gang være i stand til at foretage grænseoverskridende direkte debiteringer til og fra bankkonti i alle de 32 lande, der deltager i SEPA (EU, Norge, Schweiz, Island, Liechtenstein og Monaco), i forbindelse med jævnlige betalinger vedrørende f.eks. husleje, afdrag på boliglån, energiforbrug, telefonregninger og abonnementer på tidsskrifter. Ordningen kan også anvendes i forbindelse med nationale direkte debiteringer, og med tiden er det sandsynligt, at alle direkte debiteringer i euro overgår til den nye ordning.  Eftersom SEPA omfatter aftaler mellem (potentielt) konkurrerende parter, skal de fælles finansieringsordninger for direkte debitering være i overensstemmelse med EF-traktatens konkurrenceregler.   Forordning (EF) nr. 924/2009   om grænseoverskridende betalinger i Fællesskabet fastsatte i den henseende en overgangsperiode for fælles interbankgebyrer for enkelte transaktioner indtil 31. oktober 2012 (se   IP/09/637   ). Forordning (EF) nr. 924/2009 giver retlig sikkerhed og klarhed i løbet af overgangsperioden, og det forhold burde lette indførelsen af og bankernes overgang til den nye ordning. Hvad angår de langsigtede finansieringsordninger, fremgår det af Kommissionens og Den Europæiske Centralbanks fælles erklæring af 24. marts 2009, at et generelt multilateralt interbankgebyr pr. transaktion for direkte debiteringer ikke synes at være berettiget af effektivitetsårsager - hverken til nationale eller grænseoverskridende transaktioner - og det forekommer derfor ikke at være foreneligt med EU's konkurrenceregler (se   IP/09/468   ). Kommissionens arbejdsdokument kan i sin helhed findes på:   http://ec.europa.eu/competition/sectors/financial_services/SEPA_working_document.pdf   Fristen for indsendelse af kommentarer er 14. december 2009 inden normal kontortids ophør.  Yderligere oplysninger om SEPA findes på:    http://ec.europa.eu/internal_market/payments/sepa/index_en.htm       http://ec.europa.eu/competition/sectors/financial_services/banking.html
