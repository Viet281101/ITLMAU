IP/09/1351 Bruxelles, 24 september 2009 Kommissionen letter de administrative byrder og forbedrer investorbeskyttelsen i forbindelse med værdipapirprospekter (se  MEMO/09/412 ) I overensstemmelse med principperne om "bedre lovgivning" har Europa-Kommissionen i dag fremsat et forslag om revision af prospektdirektivet. Forslaget indgår som led i lovforenklingsindsatsen under Europa-Kommissionens handlingsprogram for reduktion af administrative byrder i EU. Ved forslaget øges den retlige klarhed og effektiviteten i prospektordningen, og de administrative byrder for udstederne og formidlerne formindskes. Forslaget fremhæver også vigtigheden af at højne niveauet i investorbeskyttelsen og sikre, at de oplysninger, der formidles, er tilstrækkelige og fyldestgørende til at dække detailinvestorernes behov. Forslaget afspejler resultaterne af en høring af alle de vigtigste interesserede parter. Forslaget forelægges nu for Europa-Parlamentet og Ministerrådet til behandling. Kommissæren for det indre marked og tjenesteydelser, Charlie McCreevy, udtalte:  "Disse nye regler imødekommer udstedernes og investorernes behov og fjerner enhver unødig byrde på virksomhederne. De trækker på de erfaringer, der er indhøstet i forbindelse med finanskrisen, og vil sikre, at investorerne råder over alle de oplysninger, de har behov for." Prospektdirektivet fastsætter de regler, der gælder for det prospekt, der skal offentliggøres, når værdipapirer udbydes til offentligheden eller optages til handel på et reguleret marked i EU. Et af dets vigtigste resultater er indførelsen af en "pasordning": et prospekt, der godkendes af den kompetente myndighed i én medlemsstat, er gyldigt i forbindelse med værdipapirers udbydelse til offentligheden eller optagelse til handel overalt i EU. På trods af at disse regler har haft en betydelig positiv indvirkning på kvaliteten og relevansen af de oplysninger, der stilles til investorernes rådighed, har det vist sig nødvendigt at uddybe dem yderligere for at øge den retlige klarhed og effektiviteten i prospektordningen og reducere de administrative byrder. De nye regler vil effektivisere udstedelsen af værdipapirer ved at gøre reglerne nemmere at forstå (større retlig klarhed), reducere de administrative byrder for udstederne og formidlerne, give udstedernes ansatte adgang til en bred vifte af investeringsmuligheder og hjælpe detailinvestorerne til mere effektivt at analysere prospekterne og de risici, et værdipapir indebærer, inden de investerer.  De vigtigste foreslåede ændringer er følgende :     visse typer af udstedelser af værdipapirer vil blive underlagt mindre omfattende oplysningskrav (mindre virksomheder, mindre udlånere, rettighedsspørgsmål og statslige garantiordninger)   prospektresuméets format og indhold er blevet forbedret   der er klarere undtagelser fra kravet om at offentliggøre et prospekt, når virsomheder sælger via formidlere (“videresalg af værdipapirer”), og for ordninger med medarbejderaktier   oplysningskrav, der på nuværende tidspunkt overlapper med gennemsigtighedsdirektivet, vil blive ophævet   udstedere af alle værdipapirer, der ikke er kapitalandele, vil få mulighed for at bestemme deres hjemmemedlemsstat   definitionen af "kvalificerede investorer" i prospektdirektivet vil blive bragt på linje med definitionen af "professionelle kunder" i direktivet om markeder for finansielle instrumenter.   Om prospektdirektivet  Prospektdirektivet trådte i kraft den 31. december 2003 ved sin offentliggørelse i Den Europæiske Unions Tidende. Medlemsstaterne skulle gennemføre det på deres område senest den 1. juli 2005. Ifølge artikel 31 i prospektdirektivet skulle Europa-Kommissionen vurdere anvendelsen af direktivet fem år efter dets ikrafttræden og i givet fald forelægge ændringsforslag.  Endvidere lancerede Europa-Kommissionen i januar 2007 handlingsprogrammet for reduktion af administrative byrder i EU for at fastsætte et mål for, hvor store administrative omkostninger EU-lovgivningen giver anledning til, og for at reducere de administrative byrder med 25 % senest i 2012. Prospektdirektivet er blevet udpeget som et af de stykker lovgivning, der pålægger virksomheder en række byrdefulde krav, hvoraf nogle kan lempes. Samtidig blev det også i lyset af den nuværende finanskrise anset for hensigtsmæssigt at revurdere visse bestemmelser i prospektdirektivet med det formål at øge dets effektivitet og højne investorbeskyttelsen. Med henblik herpå og i overensstemmelse med principperne om "bedre lovgivning" arrangerede Europa-Kommissionen en offentlig høringsproces. Dette forslag og den tilhørende konsekvensanalyse er resultatet af en omfattende og løbende dialog med alle de vigtigste interesserede parter, ikke mindst værdipapirtilsynsmyndighederne, markedsdeltagerne (udstedere, formidlere og investorer) og forbrugerne. Det tager behørigt hensyn til bemærkningerne og analysen i rapporterne fra Det Europæiske Værdipapirtilsynsudvalg (CESR) og Ekspertgruppen vedrørende de Europæiske Værdipapirmarkeder (ESME). Forslaget findes på adressen:   http://ec.europa.eu/internal_market/securities/prospectus/index_en.htm
