IP/09/371
Bruxelles, den 10. marts 2009Kommissionens rapport om verdens
narkotikaproblemer 10 år efterEuropa-Kommissionen offentliggjorde i dag en
rapport om udviklingen siden 1998 på de internationale markeder for ulovlig
narkotika. Den viser, at der i det seneste årti er sket en udvikling inden
for narkotikapolitikkerne rundt omkring i verden, navnlig på nationalt
niveau, hvor indsatsen for at hjælpe stofmisbrugerne er øget, og
skrappere metoder er blevet taget i brug over for narkotikaforhandlerne. Men
hvilke resultater har den udvikling givet i marken? 
I den undersøgelse, som rapporten bygger på, er der ikke fundet
tegn på, at det globale narkotikaproblem er blevet mindre i perioden fra
1998 til 2007. Generelt er situationen forbedret en smule i nogle af de rigere
lande, mens den for andre er forværret - i nogle tilfælde meget
drastisk og mærkbart. Blandt de sidstnævnte lande finder man et par
store udviklings- eller vækstlande. 
De internationale narkotikaproblemer synes at være mere eller mindre de
samme som i 1998, men situationen er blevet mere kompleks: siden 1998 er prisen
for narkotika i de fleste vestlige lande faldet med op til 10-30 % på
trods af strengere straffe til dem, der sælger f. eks. kokain og heroin
på nogle af disse markeder. Samtidigt er der ikke tegn på, at det er
blevet vanskeligere at få fat i narkotika. Det er blevet "normalt" for unge
i mange vestlige lande at bruge cannabis, og op til 50 % af dem, der er
født efter 1980, har prøvet det. De fleste af dem holder imidlertid op
med at bruge det, når de er kommet ud over den tidlige voksenalder.
Undersøgelsen viste også, at specifikke strategier til bekæmpelse
af narkotikaproduktion kan få konsekvenser for de områder, hvor
narkotikaen produceres. For eksempel er en del af kokainproduktionen i det
seneste årti flyttet fra Peru og Bolivia til Colombia.
Offentliggørelsen af denne rapport falder sammen med det møde
på højt niveau, der finder sted i Wien i denne uge som led i
årsmødet for FN's narkotikakommission. Ministre fra hele verden vil
afslutte en periode med overvejelser og evaluering af gennemførelsen af den
politiske erklæring om det globale narkotikaproblem, der  blev vedtaget
under De Forenede Nationers Generalforsamlings 20. særlige samling
vedrørende narkotika i 1998. (Den pågældende erklæring tager
sigte på en mærkbar begrænsning af det globale narkotikaproblem
senest i 2008 gennem internationalt samarbejde og foranstaltninger til
begrænsning af narkotikaudbuddet og -efterspørgslen). I denne uge er
der planlagt vedtagelse af en ny politisk erklæring for perioden 2009-2019
på grundlag af den nævnte evaluering. 
Næstformand Jacques Barrot, kommissær med ansvar for
retfærdighed, frihed og sikkerhed erklærede i den anledning: "Vi
kan i løbet af denne uge i Wien ikke begrænse os til at sætte tal
på målene. Vi må nu søge at tage hånd om de
internationale narkotikaproblemer ud fra de faktiske
omstændigheder".
Undersøgelsen tager sigte på at fremlægge realistiske
skøn over, hvor store summer der årligt tjenes på handel med
illegal narkotika. Resultaterne viser, at det er meget vanskeligt at foretage
sådanne generelle skøn - navnlig fordi der ikke foreligger
pålidelige oplysninger om produktion, forbrug og handel med narkotika i
store dele af verden. Undersøgelsen indeholder imidlertid skøn, f.eks.
for markederne for cannabis, kokain og heroin i Vesteuropa, USA og Oceanien. Det
bedste skøn (for 2005) over de samlede indtægter i disse tre
områder for cannabis er på næsten 70 mia. EUR, hvilket svarer til
omkring halvdelen af UNODOC's (FN's Kontor for Bekæmpelse af Narkotika og
Kriminalitet) skøn, som ligger på 125 mia. EUR.
Et vigtigt resultat af undersøgelsen er, at
skadebegrænsningspolitikker, som stadig er kontroversielle i visse lande,
vinder stadigt større udbredelse i et stigende antal andre lande, som anser
dem for at være en effektiv metode til at begrænse narkotikarelaterede
sygdomme, sociale problemer og dødelighed.
Rapporten kommer også ind på det økonomiske grundlag for det
globale marked for ulovlig narkotika, og indeholder skøn over
produktionsomkostninger og merværdi - lige fra den indledende produktion og
frem til salget til den endelige bruger. Der foretages en analyse af fordelingen
af indtægterne på de grupper, der er involveret i narkotikahandelen,
og den giver et overraskende banalt billede, som viser, at det kun er et
relativt lille mindretal heraf, som tjener betydelige summer. 
Endelig er en af de vigtigste konklusioner i undersøgelsen, at der
på verdensplan ikke sker tilfredsstillende indsamling af oplysninger om de
internationale narkotikaproblemer.  EU har investeret store summer i yderligere
udvikling af sine narkotikaovervågningsaktiviteter via Det Europæiske
Overvågningscenter for Narkotika og Narkotikamisbrug, men denne form for
overvågningsmekanisme er ikke realistisk på verdensplan. 
Undersøgelsesrapporten, som udleveres til deltagerne i mødet i FN's
narkotikakommmision, vil tirsdag den 10. marts kl. 14.00 blive præsenteret
af Lars-Erik Lundin (chef for Europa-Kommissionens delegation i Wien) og Carel
Edwards (chef for narkotikabekæmpelseskontoret under
JLS-generaldirektoratet) på en pressekonference i EU's delegation i Wien
(adresse: Argentinierstrasse 26/hjørnet af Taubstummengasse, Meeting Room
Mezzanine, A-1040 Wien (Metro U1, udgang Taubstummengasse). Kontakt: Anne-Marie
Huber +43.1.51618329 eller +43.699.1966579. 
Rapporten kan ses på:
http://ec.europa.eu/justice_home/doc_centre/drugs/doc_drugs_intro_en.htm
