IP/09/570
Bruxelles, den 14. april 2009Telesektoren: Kommissionen indleder retssag
mod Det Forenede Kongerige om beskyttelse af privatlivets fred og
personoplysningerKommissionen har efter omfattende brevveksling med
Det Forenede Kongeriges myndigheder indledt overtrædelsesprocedure mod
denne medlemsstat som følge af en række klager fra internetbrugere om
internetudbydernes anvendelse af den adfærdsbaserede annonceringsteknologi
”Phorm”. Overtrædelsesproceduren vedrører en række
problemer i forbindelse med Det Forenede Kongeriges gennemførelse af
EU-reglerne om beskyttelse af privatlivets fred og personoplysninger.
Ifølge disse regler skal medlemsstaterne bl.a. sikre
kommunikationshemmelighed ved at forbyde afbrydelser og overvågning, der
sker uden brugerens samtykke. Problemerne blev konstateret i forbindelse med
Kommissionens undersøgelse af de foranstaltninger, som de britiske
myndigheder har truffet som følge af klager fra internetbrugere over
Phorm.
“Teknologier som adfærdsbaseret annoncering på internettet
kan være til nytte for virksomheder og forbrugere, men de skal anvendes i
overensstemmelse med EU’s regler. Reglerne er der for at beskytte
privatlivets fred og borgerne og skal håndhæves strengt af alle
medlemsstaterne,” sagde Viviane Reding, kommissær med ansvar
telekommunikation. “Efter at have fulgt Phorm-sagen i nogen tid kan vi
konkludere, at der er problemer med den måde, hvorpå Det Forenede
Kongerige har gennemført dele af EU-regelsættet om
kommunikationshemmelighed. Jeg opfordrer hermed Det Forenede Kongeriges
myndigheder til at ændre deres love og sørge for, at de nationale
myndigheder råder over de nødvendige beføjelser og sanktioner til
at kunne håndhæve EU-lovgivningen på dette område. Dermed
skulle de kunne gribe mere effektivt ind over for eventuelle nye brud af samme
type på reglerne om beskyttelse af privatlivets fred og personoplysninger.
Dette skulle også kunne bidrage til at give borgerne tillid til, at deres
privatliv og personoplysninger er beskyttet, når de surfer på
internettet.”
Kommissionen har siden april 2008 modtaget flere spørgsmål fra
borgerne i Det Forenede Kongerige og de britiske medlemmer af
Europa-Parlamentet, der er bekymrede om internetudbydernes anvendelse af den
adfærdsbaserede annonceringsteknologi Phorm. Phorm er en teknologi, som
anvendes til kontinuerligt at analysere brugernes færden på
internettet og således identificere deres interesseområder med det
formål at kunne levere målrettet annoncering, når de besøger
bestemte netsteder. I april 2008 indrømmede internetudbyderen BT, som har
hjemsted i Det Forenede Kongerige, at virksomheden i 2006 og 2007 havde
prøvekørt Phorm uden at informere de kunder, der havde deltaget i
prøvekørslen. BT gennemførte en ny prøvekørsel af
teknologien i oktober og december 2008, denne gang med kunder, der var blevet
bedt om at deltage. BT’s prøvekørsel resulterede i en række
klager til både politiet og til Det Forenede Kongeriges
databeskyttelsesmyndighed, The Information Commissioner’s Office
(ICO).
Kommissionen har siden juli 2008 sendt flere breve til de britiske
myndigheder for at indhente oplysninger om, hvordan de EU-regler, der er
relevante for Phorm-sagen er gennemført. Kommissionen mener på
grundlag af en gennemgang af de modtagne svar, at der er strukturelle problemer
forbundet med den måde, hvorpå Det Forenede Kongerige har
gennemført EU-reglerne om kommunikationshemmelighed.
Ifølge Det Forenede Kongeriges lovgivning, som håndhæves af
politiet, er det i strid med loven uretmæssigt at afbryde kommunikation.
Dette forbud omfatter dog kun “forsætlig” afbrydelse.
Ifølge denne lov betragtes afbrydelse desuden som retmæssig, hvis den,
der afbryder, har ”rimelig grund til at tro”, at der er givet
tilladelse til afbrydelsen. Kommissionen finde det også foruroligende, at
Det Forenede Kongerige ikke har et uafhængigt nationalt
overvågningsorgan til at tage sig af sådanne afbrydelser. 
Den formelle åbningsskrivelse er sendt i dag, og Det Forenede Kongerige
har nu en svarfrist på to måneder i denne første fase af
overtrædelsesproceduren. Hvis Kommissionen ikke modtager svar, eller hvis
Det Forenede Kongeriges bemærkninger ikke er tilfredsstillende, kan
Kommissionen beslutte at afgive en begrundet udtalelse (den anden fase i
overtrædelsesproceduren). Hvis medlemsstaten stadig ikke opfylder sine
forpligtelser i henhold til EU-lovgivningen, indbringer Kommissionen sagen for
Domstolen.
Sagsforløb
Ifølge
EU-direktivet om beskyttelse af privatlivets fred og personoplysninger i den
elektroniske kommunikationssektor skal medlemsstaterne sikre
kommunikationshemmelighed, både hvad angår selve kommunikationen og de
dermed forbundne trafikdata, ved at forbyde uretmæssige afbrydelser og
overvågning, medmindre de pågældende brugere har givet tilladelse
dertil (artikel 5, stk. 1, i Direktiv
2002/58/EF). I EU's direktiv om databeskyttelse fastsættes det, at
brugerens samtykke skal være en frivillig, specifik og informeret
viljetilkendegivelse (artikel 2, litra h), i Direktiv
95/46/EF). Ifølge samme direktivs artikel 24 skal medlemsstaterne
desuden fastsætte hensigtsmæssige sanktioner, som skal anvendes i
tilfælde af overtrædelser, og ifølge direktivets artikel 28 skal
der udpeges en offentlig myndighed, som skal føre tilsyn med direktivets
gennemførelse. Disse bestemmelser i databeskyttelsesdirektivet gælder
også for kommunikationshemmelighed.
Der findes en detaljeret oversigt over overtrædelsesprocedurer inden for
telekommunikationsområdet på: 
http://ec.europa.eu/information_society/policy/ecomm/implementation_enforcement/infringement/
