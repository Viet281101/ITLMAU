IP/ 09/1397   Bruxelles, den 30. september 2009   Europa-Kommissionen glæder sig over USA's udspil med henblik på en mere uafhængig og ansvarlig international forvaltning af internettet  EU's kommissær for informationssamfundet og medier, Viviane Reding, glædede sig i dag over nyheden om, at ICANN, som er det organ, der har hovedansvaret for forvaltningen af domænenavne på internettet, vil blive mere åbent og ansvarligt over for milliarder af internetbrugere i hele verden. Fra den 30. september vil ICANN (Internet Corporation for Assigned Names and Numbers med hovedkontor i USA) ikke længere være underlagt ensidig kontrol fra det amerikanske handelsministeriums side, men fra uafhængige kontrolpaneler udpeget af ICANN's Governmental Advisory Committee (GAC) og ICANN selv med deltagelse af regeringer fra hele verden. Europa-Kommissionen har siden 2005 gentagne gange opfordret til en reform af forvaltningen af internettets vigtigste globale ressourcer. Dette er nødvendigt for at sikre vigtige offentlige politiske målsætninger såsom ytringsfrihed og fremme af stabile onlinetransaktioner for erhvervslivet. Kommissionen vil i nært samarbejde med EU's 27 medlemsstater gøre en aktiv indsats for at følge og støtte gennemførelsen af de reformer, der blev bebudet i dag.  Viviane Reding, EU-kommissær for informationssamfund et og medier, sagde i den forbindelse følgende: "Det glæder mig, at de amerikanske myndigheder har besluttet at tilpasse ICANN's centrale rolle i forbindelse med forvaltningen af internettet til realiteterne i det 21. århundrede og i en globaliseret verden. Internetbrugere over hele verden kan nu forvente, at ICANN's beslutninger om domænenavne og ‑adresser vil være mere uafhængige og ansvarlige, idet der tages hensyn til alles interesser. Eksterne kontrolpaneler vil med jævne mellemrum vurdere ICANN's arbejde. Hvis denne reform gennemføres effektivt og gennemsigtigt, vil den finde bred tilslutning fra civilsamfundet, erhvervslivet og det offentlige."  "Europa-Kommissionen er stærkt interesseret i at gøre denne reform til en realitet ved at samarbejde med vore partnere inden for det offentlige, erhvervslivet og civilsamfundet. Vi vil spille en aktiv rolle i ICANN's Governmental Advisory Committee (GAC) og i den videre reform af GAC. Udfordringen består nu i at sikre, at GAC, som har fået en styrket rolle, kommer til at arbejde mere effektivt, og i at sikre en yderligere styrkelse af dialogen mellem det offentlige, erhvervslivet og civilsamfundet via Internet Governance Forum. Vi vil endvidere være meget opmærksomme på, hvordan ICANN's arbejde påvirker konkurrencen. Jeg vil også opfordre alle parter til aktivt at undersøge mulighederne for stærkere eksterne appelmekanismer i relation til beslutninger truffet af ICANN's bestyrelse."  "ICANN's uafhængighed og ansvarlighed ser nu langt bedre ud på papiret. Lad os arbejde sammen om at sikre, at de også fungerer i praksis."   Som det blev bekendtgjort i dag, vil "Joint Pr oject Agreement" i USA, som i øjeblikket indeholder bestemmelser om en ensidig kontrol af ICANN's beslutninger fra det amerikanske handelsministeriums side, ikke blive forlænget ud over den 30. september 2009. Den vil blive erstattet af en fælles "bekræftelse af tilsagn" mellem den amerikanske regering og ICANN, som udgør en vigtig reform af de nuværende forvaltningsarrangementer. De vigtigste reformer af ICANN omfatter:    Større uafhængighed af regelmæssige periodiske kontrolforanstaltninger fra en enkelt regerings side. Beslutninger truffet af ICANN påvirker internetbrugere over hele verden, og det er derfor vigtigt, at alle brugeres interesser afspejles.    Ekstern ansvarlighed omfattende uafhængige kontrolpaneler udpeget i fællesskab af GAC og ICANN. GAC består af repræsentanter for regeringer og offentlige myndigheder i hele verden og rådgiver ICANN's bestyrelse om forvaltningspolitiske aspekter af ICANN's aktiviteter. Disse kontrolpaneler vil med jævne mellemrum vurdere ICANN's resultater i relation til ICANN's offentlige forpligtelser. Internettet er livsvigtigt for økonomier og samfund overalt. I mange år har Europa-Kommissionen og EU's medlemsstater aktivt deltaget i ICANN's planlægning for at sikre, at europæiske værdier respekteres på internettet, såsom ytringsfrihed, privatlivets fred, forbrugerbeskyttelse og sikkerhed.    I juni 2009 udsendte Europa-Kommissionen et politisk dokument, hvori der kræves en forbedring af ICANN's ansvarlighed over for det internationale samfund, åbenhed i beslutningsprocessen og en mere tydelig rolle for regeringerne med hensyn til fastlæggelse af de forvaltningspolitiske aspekter af ICANN's planlægning (   IP/09/951   ). Dagens meddelelse viser, at USA deler mange af disse bekymringer og målsætninger. Næste skridt  Et andet vigtigt spørgsmål i forbindelse med forvaltning af internettet er videreførelsen af Internet Governance Forum - oprettet med en oprindelig tidsramme på fem år og med et første møde i 2006 - som er særdeles velegnet til drøftelser mellem de parter, der er involveret i forvaltning af internettet. Europa-Kommissionen ønsker, at dette forum skal fortsætte, idet det er det eneste sted, hvor alle emner vedrørende internettet kan behandles af en lang række interesserede parter fra hele verden, herunder parlamentarikere. Baggrund  For at internettrafikken kan nå sit mål, er domænenavne og -adresser af afgørende betydning. Den organisation, der har ansvaret for at fastlægge politikker for global samordning af domænenavnesystemet (DNS), er ICANN, som er et almennyttigt amerikansk selskab i den private sektor med hovedkontor i Californien. Siden oprettelsen i 1998 har ICANN arbejdet i henhold til en række overenskomster med den amerikanske regering, hvori ICANN's målsætninger med hensyn til planlægningen vedrørende DNS er specificeret. Den seneste overenskomst (kaldet "Joint Project Agreement") udløber den 30. september 2009. I maj fremlagde EU-kommissær Viviane Reding i en videomeddelelse sit syn på den fremtidige forvaltning af internettet (   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
