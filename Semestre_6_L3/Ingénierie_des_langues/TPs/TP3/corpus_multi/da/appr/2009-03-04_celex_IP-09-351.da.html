IP/09/351
Bruxelles, den 4. marts 2009Kommissionen opfordrer EU's ledere til at
stå sammen under krisen, hurtigt at gennemføre en reform af de
finansielle markeder og at vise internationalt lederskab på
G20-topmødet.Europa-Kommissionen opfordrer EU-lederne til at
fremme en koordineret EU-indsats til bekæmpelse af den økonomiske
krise. Kommissionen fremsætter i sin meddelelse til Det Europæiske
Råd den 19.-20. marts en række forslag om, hvordan man kan udbygge den
omfattende støtte, som allerede er blevet ydet til realøkonomien og
beskæftigelsen. Kommissionens meddelelse indeholder en omfattende reform af
det finansielle system baseret på Larosière-rapporten. Der
redegøres for, hvordan en klar og fælles opbakning til dette
ambitiøse program kan danne grundlag for EU's muligheder for at vise
internationalt lederskab på G20-topmødet i London den 2.
april.
Formanden for Kommissionen, José Manuel Barroso, udtalte: “Der
skal på Det Europæiske Råds møde sendes et stærkt
signal til borgere, erhvervsliv og resten af verden. Ja, der er en vej ud af
krisen. Ja, Europa står sammen, vækker tillid og er fast besluttet
på at vinde denne kamp. Vi er nødt til med overbevisning at
gennemføre den aftalte genopretningsplan på koordineret vis. Det indre
marked skal udnyttes fuldt ud. Vi anmoder i dag EU-lederne om at indgå en
omfattende handlingsplan. Om at gøre alt, hvad der står i vores magt,
for at beskytte borgerne mod arbejdsløshed. Om at rette op på
finansmarkederne på grundlag af Larosière-rapporten. Og om at bane
vejen for EU's muligheder for at optræde som et godt eksempel og med
overbevisning i perioden op til G20-topmødet i London".
Bankvæsenet
Kommissionens meddelelse indledes med en oversigt over de foranstaltninger,
der er blevet truffet siden efteråret 2008, og som har forhindret en
nedsmeltning af EU's bankvæsen og dermed en endeløs række af
konkurser og faldende beskæftigelse. Kommissionen anmoder indtrængende
medlemsstaterne om hurtigt at genskabe tilliden og atter få gang i
bankernes udlån, bl.a. ved hjælp af Kommissionens vejledning fra 25.
februar om, hvordan man kan fjerne forringede aktiver fra bankernes
opgørelser.
Finansregulering og kontrol
Kommissionen godkender - og anmoder EU-lederne om at gøre det samme - de
nøgleprincipper, som Larosière-gruppen har fastsat. Kommissionen
opfordrer til, at der indføres en tilsynsordning med en kombination af en
meget stærkere overvågning på EU-plan og en fortsat klar rolle
for de nationale tilsynsmyndigheder. Kommissionen tilslutter sig gruppens
forslag om et tidligt varslingsorgan under ECB, som skal gøre
opmærksom på og løse systembaserede risici. Kommissionen
støtter gruppens anbefaling af, at der indføres et sæt
grundlæggende reguleringsstandarder gældende for hele EU. 
I april vil Kommissionen tage en række initiativer, som allerede er
under forberedelse vedrørende hedgefonde, risikovillig kapital og
aflønningsstrukturer. På Det Europæiske Råds møde i
juni vil Kommissionen på baggrund af en konsekvensanalyse fremlægge en
detaljeret tidsplan for gennemførelsen af en række yderligere
foranstaltninger på grundlag af Lorosière-rapporten. Den vil til
efteråret fremsætte en række forslag om den nye tilsynsordning og
andre emner som f.eks. likviditetsrisiko og overdreven gearing, udvidet
beskyttelse af indlånere og forsikringstagere og effektive sanktioner mod
uregelmæssigheder. 
Realøkonomi
Meddelelsen henviser til, at den europæiske økonomiske
genopretningsplan indledningsvis har ført til en række gode
resultater. Den generelle økonomiske støtte, som EU og medlemsstaterne
har besluttet at yde via skatten og automatiske stabilisatorer, udgør
mindst 3,3 % af BNP i årene 2009-2010. I et bilag omtales
500 nationale foranstaltninger, og det konkluderes, at de generelt er i
overensstemmelse med principperne om, at hjælpepakker bør være
rettidige, målrettede og tidsbegrænsede. 
Kommissionen opfordrer EU's ledere til at godkende nogle klare principper for
den kommende indsats i overensstemmelse med det indre marked, en åben
verdenshandel, opbygningen af en lavemissionsøkonomi og tilbagevenden til
bæredygtige offentlige finanser så hurtigt som muligt.
Kommissionen gentager sin opfordring til medlemsstaterne om at blive enige om
at foretage en målrettet investering på 5 mia. EUR i sammenkobling af
energinet og bredbånd. 
Beskæftigelse
Kommissionens bidrag indeholder en opfordring til medlemsstaterne om at
øge bestræbelserne på at løse arbejdsløsheden - som for
første gang siden 1990'erne kan nærme sig 10 % i 2010 - og den
sociale udstødning. Denne indsats vil også bidrage til at opretholde
efterspørgslen og forebygge yderligere nedgang i beskæftigelsen.
Indsatsen bør være et centralt grundlag for de nationale
hjælpepakker. Kommissionen opfordrer medlemsstaterne til at benytte sig af
foranstaltninger som f.eks. finansiel støtte til midlertidig arbejdsdeling,
øget indkomststøtte til arbejdsløse, nedsættelse af
arbejdsgivernes indirekte lønomkostninger og øget investering i
efteruddannelse og omskoling. På EU-plan opfordrer Kommissionen til, at man
hurtigt godkender dens forslag om en umiddelbar forhøjelse af Den
Europæiske Socialfonds forskudsbetalinger med 1,8 mia. EUR.
Kommissionen fremlægger desuden en køreplan for tiden op til det
europæiske beskæftigelsestopmøde i Prag i maj, hvor der efter
planen skal vedtages en række yderligere konkrete foranstaltninger for at
opretholde beskæftigelsen og skabe nye jobs i fremtidssikrede sektorer.
Kommissionen vil frem til topmødet afholde en række seminarer med
deltagelse af alle vigtige interessenter i de forskellige medlemsstater.
Øget international genopretning - EU's lederskab
Kommissionen anmoder EU's ledere om at blive enige om en række
områder, hvor EU kan og bør vise klart lederskab den 2. april på
G20-topmødet i London, med udgangspunkt i resultaterne fra
Washington-topmødet i november 2008, hvor EU med succes talte med én
stemme. 
EU bør gøre en fælles indsats for at forbedre det
internationale finanssystem og den internationale regulering med fokus på:
øget gennemskuelighed og ansvar, passende bestemmelser for alle finansielle
aktører, løsning af problemer skabt af ikke-samarbejdsvillige
domsmyndigheder, øget internationalt samarbejde om tilsyn og reform af IMF,
Forummet for Finansiel Stabilitet og Verdensbanken. 
EU bør desuden fremme den internationale genopretning gennem en
opfordring til at se på den globale virkning af de fiskale
foranstaltninger, der indtil videre er truffet, og ved at fremme en åben
handel og opfordre til, at der på London-topmødet tages et
multilateralt initiativ vedrørende handelsfinansiering, og at man ligeledes
på London-mødet bekræfter Washington-forpligtelserne
vedrørende årtusindudviklingsmålene. 
Hele Kommissionens meddelelse til Det Europæiske Råd findes
på: 
http://ec.europa.eu/commission_barroso/president/index_en.htm
