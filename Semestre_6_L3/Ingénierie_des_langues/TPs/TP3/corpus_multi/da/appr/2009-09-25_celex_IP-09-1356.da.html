IP/09/ 1356  Bruxelles, den 25. september 2009  25. september: mød videnskabsmænd i 200 byer i 30 lande under den europæiske forskernat  200 byer i hele Europa fejrer videnskaben på forskellige måder, men under det samme flag, i den femte europæiske forskernat. Teaterforestillinger i Lissabon, sportskonkurrencer i Bruxelles, kollektiv murudsmykning i Milano… Samtidig vil alles øjne i andre europæiske byer være rettet mod himmelen for at observere universet. I aften vil europæere fra 30 lande få mulighed for at møde professionelle forskere og deltage i videnskabelige forsøg, håndtere avanceret forskningsudstyr, forstå sammenhængen mellem videnskab og kunst og gennemskue, hvor grænserne for vores viden egentlig går. På denne ene nat kan vi alle være forskere.  Den femte forskernat - den første blev lanceret af Europa-Kommissionen i 2005 - giver folk en enestående lejlighed til rigtig at komme i kontakt med forskere og skabe et fællesskab med hinanden omkring videnskabens magi og skønhed. Arrangementet er også en glimrende lejlighed til at lære de europæiske videnskabelige forskningsprojekter bedre at kende og få nærmere oplysninger om, hvordan man kan slå ind på en forskerkarriere.   Her er et uddrag af aftenens arrangementer:    Rallykører Henri Pescarolo og Kim Gevaert vil udfordre lokale videnskabsmænd i sportskonkurrencer i Redu-Transinne (Belgien).     I Frascati (Italien) vil børn, studerende, forskere og musikere konkurrere og udforske lyde i musik.     I Det Forenede Kongerige vil radiostationen TNS Durham udsende et særprogram i anledning af forskernatten, der vil opfordre lytterne til at deltage i videnskabelige forsøg, som man kan foretage derhjemme.    Samtidig vil der blive opført et show om klimaændringer i Hamburgs planetarium i Tyskland.     Forskere og publikum vil også sammen tage en sejltur på Zürich-søen i Schweiz. Listen er for lang til at gennemgå i detaljer, så her kan du se   hele programmet   .  Gennem årene har initiativet vist sig at blive en succes, hvis man skal dømme efter publikumsinteressen. I 2005 deltog 20 000 europæere fra 15 europæiske lande; sidste år deltog 320 000 mennesker i 28 EU-lande og ikke-EU-lande.  Baggrund  EU medfinansierer forskernattens arrangementer via EU's 7. forskningsrammeprogram (   FP7   , særprogrammet "Mennesker"). Indkaldelserne af forslag forvaltes af Forvaltningsorganet for Forskning (REA), som er et nyt europæisk forvaltningsorgan. Det samlede vejledende budget for forskernatten 2009 er på 3 mio. EUR.  EU hjælper også europæiske forskere med at realisere deres potentiale og yde et produktivt bidrag til den videnskabelige forskning og samfundet som helhed gennem   Marie Curie-aktioner   under 7. forskningsrammeprogram. Links  Program for forskernatten:    http://ec.europa.eu/research/researchersineurope/events/researchersnight09/index_en.htm    7. forskningsrammeprogram:   http://ec.europa.eu/research/fp7/index_en.cfm    Marie Curie-aktioner:   http://ec.europa.eu/mariecurieactions/
