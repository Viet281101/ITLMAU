IP/09/1562  Bruxelles, den 22. oktober 2009 Mindre bureaukrati: Kommissionen holder sit løfte og mere endnu     Med udgangspunkt i et forslag fra Kommissionen satte EU sig i 2007 det ambitiøse mål, at de administrative udgifter, som EU-lovgivning er skyld i, skal reduceres med 25 % inden 2012. Kommissionen offentliggør i dag en oversigt over de hidtidige fremskridt samt en række planer for sektorreduktioner inden for 13 prioriterede områder. De foranstaltninger, som Kommissionen har foreslået, og som er under forberedelse, gør det muligt for erhvervslivet at spare i alt omkring 40,4 mia. EUR ud af 123,8 mia. EUR, der ellers ville være brugt på bureaukrati i forbindelse med 72 EU-tekster og de foranstaltninger, der træffes for at omsætte og gennemføre bestemmelserne i medlemsstaterne. Foranstaltninger, som Kommissionen har truffet, eller som Kommissionen har foreslået, og som allerede er vedtaget, kunne beløbe sig til 7,6 mia. EUR. Foranstaltninger, der er foreslået af Kommissionen, men som endnu ikke er vedtaget af Europa-Parlamentet og Rådet, ville føje 30,7 mia. EUR til det beløb. Man er i færd med at se på yderligere foranstaltninger, der ville indebære besparelser på mindst 2,1 mia. EUR. Det er nu op til Parlamentet og Ministerrådet at sørge for, at erhvervslivet mærker forskel i praksis.   Europa-Kommissionens formand, José Manuel Barroso, udtalte: "Kommissionen er godt på vej til at gennemføre sine målsætninger om mindskelse af bureaukratiet for erhvervslivet. Erhvervslivet kan allerede nu forvente at spare 7,6 mia. EUR om året. Det kan ændre sig til 40 mia. EUR, hvis medlemsstaterne og Europa-Parlamentet bakker fuldt op om vore forslag. Men bedre lovgivning er en opgave, vi aldrig bliver færdige med. Det drejer sig ikke kun om at ændre dårlige regler, men om at få gode regler til at virke bedre, bruge nye teknologier og ny innovation. En bedre strømlining af EU-regler og national lovgivning – uden at der gås på kompromis om beskyttelse af offentligheden – får en helt central plads i den næste Kommissions bestræbelser for at fremme den bæredygtige økonomiske genopretning."   Günter Verheugen, næstformand for Kommissionen og EU-kommissær for erhvervspolitik, sagde: "Denne pakke er et resultat af politisk vilje og hårdt arbejde for at afskaffe unødvendigt bureaukrati. Kommissionen har gjort alt, hvad der står i dens magt, for at opnå målet på 25 % i 2012. Jeg opfordrer Europa-Parlamentet og medlemsstaterne til at vedtage alle vore resterende forslag, så de får fuld virkning for den europæiske økonomi snarest muligt. Det koster ikke noget, men betyder en saltvandsindsprøjtning på omkring 30,7 mia. EUR for vort erhvervsliv, især de små og mellemstore virksomheder."  EU's program for mindskelse af den administrative byrde om fatter en samlet besparelse på 40,4 mia. EUR (33 % af den anslåede byrde). Det får virkning, hvis Rådet og Parlamentet accepterer alle Kommissionens forslag. Det gælder navnlig to omfattende forslag, der blev fremsat tidligere i år, nemlig et forslag om lettere adgang til e-fakturering af moms (en besparelse på 18 mia. EUR) og et forslag vedrørende selskabsret, der betyder, at mikrovirksomheder fritages for visse regnskabsforpligtelser (en besparelse på 7 mia. EUR).  Basismålingerne er nu foretaget, og de har bekræftet, at Kommissionen valgte rigtigt ved at koncentrere sig om udvalgte prioriterede områder. Basismålingerne har også bekræftet, at små og mellemstore virksomheder er sårbare over for administrative byrder. Det var af stor betydning, at alle berørte parter og gruppen på højt plan ledet af Edmund Stoiber deltog i vurderingen af projektets gennemførlighed og var med til at foreslå andre foranstaltninger til mindskelse af bureaukratiet, som kan indgå i den næste Kommissions initiativer til at mindske den administrative byrde.  Desuden har alle medlemsstater nu som aftalt i 2007 sat ambitiøse nationale mål .  Kommissionen vil ved hjælp af konsekvensanalyser fortsat sørge for, at regler indført ved nye politiske tiltag holdes nede på et minimum.  " H andlingsprogrammet for reduktion af administrative byrder i Den Europæiske Union" er et vigtigt element i Kommissionens overordnede dagsorden for bedre lovgivning. Formålet med denne politik er at fremme konkurrenceevne, vækst og beskæftigelse. Mindskelse af de lovgivningsrelaterede udgifter, der pålægges erhvervslivet, er også i tråd med " Small Business Act" og "tænk småt først"-princippet og er et af de vigtigste indsatsområder i den europæiske økonomiske genopretningsplan.  Meddelelsen i dag bekræfter, at mindskelse af den administrative byrde er en kontinuerlig proces, der får stor og praktisk betydning i alle sektorer.  Ba ggrund: Der gives eksempler i   MEMO/09/474      Yderligere oplysninger
