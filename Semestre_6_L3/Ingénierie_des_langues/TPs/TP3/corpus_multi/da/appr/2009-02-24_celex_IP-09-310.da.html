IP/09/310
Bruxelles, den 24. februar 2009Kommissionens gør strukturfondene mere
fleksible i lyset af finanskrisenSom reaktion på den finansielle og
økonomiske krise har Danuta Hübner, der er EU-kommissær med
ansvar for regionalpolitik, bebudet en samlet pakke af beslutninger fra
Europa-Kommissionen, som har til formål at give medlemsstaterne større
fleksibilitet ved anvendelsen af strukturfondene. Ændringerne betyder, at
EU-landenes frist til at udnytte støttemidlerne fra støtteperioden
2000-2006 forlænges for at sikre, at alle disponible beløb kan
udnyttes med størst muligt effekt.    
I sin kommentar til beslutningerne om at forlænge fristen for projekter
og betalinger med seks måneder, dvs. til den 30. juni 2009, sagde Danuta
Hübner: "Vi gør vores yderste for at sikre, at strukturfondenes
midler udnyttes til sidste euro på en effektiv måde. Vi justerer
samhørighedspolitikken for at tackle den nye økonomiske virkelighed og
for at give medlemsstaterne mulighed for at optimere EU-investeringer som en god
kur mod krisen." 
Længere frist for fire strukturfonde
På foranledning af Kommissionen har medlemsstaterne anmodet om en
længere støtteberettigelsesperiode for støttemidler til 385 af de
555 programmer under samhørighedspolitikken i 2000-2006 for at udnytte
midlerne fuldt ud. Den forlængede støtteberettigelsesperiode
vedrører de fire relevante strukturfonde: Den Europæiske Fond for
Regionaludvikling (EFRU), Den Europæiske Socialfond (ESF), Den
Europæiske Udviklings- og Garantifond for Landbruget (EUGFL,
Udviklingssektionen) og Det Finansielle Instrument til Udvikling af Fiskeriet
(FIUF).
Fleksibiliteten vil sætte medlemsstaterne og regionerne i stand til
konkret at gennemføre og afslutte flere projekter. Kommissionen opfordrer
dem indtrængende til at fokusere på sektorer og foranstaltninger med
stor effekt, f.eks. investeringer i energieffektivitet for at skabe grønne
job og spare energi og støtte til rene teknologier for at give en
saltvandsindsprøjtning til sektorer som bygge- og bilbranchen.
Fem gange større fleksibilitet
Kommissionen har endvidere vedtaget at give medlemsstaterne og regionerne
større fleksibilitet med hensyn til at tildele støtte til forskellige
prioriterede områder. Hidtil har forvaltningsmyndighederne haft en
tolerancemargen på 2 %, hvis de ønskede at overføre midler
mellem de såkaldte "prioriteter", der indgår i de strategiske
udgiftsområder i hvert enkelt operationelt program under
samhørighedspolitikken. 
"Den aktuelle situation er meget anderledes end de økonomiske
vilkår i 2000, hvor man blev enige om prioriteterne. På baggrund af de
ekstraordinære forhold, medlemsstaterne står over for, har
Kommissionen besluttet at gøre fleksibilitetsmuligheden mellem
prioriteterne fem gange større, nemlig fra 2 % til 10 %. Dermed
kan medlemsstaterne målrette resterende støttemidler mod områder,
hvor de har størst effekt," tilføjede Danuta Hübner.
Baggrundsoplysninger
Kommissionen undersøger alle muligheder for at forøge og fremskynde
EU-investeringer og for at lette overførsler af finansielle midler til
medlemsstaterne og dermed til strukturfondenes endelige støttemodtagere. I
den forbindelse er der vedtaget eller ved at blive vedtaget en række
forslag til retsakter og ikke-lovgivningsmæssige foranstaltninger
vedrørende såvel den foregående som den igangværende
(2007-2013) programperiode (se MEMO/08/740).
De samlede støttemidler, som blev afsat til medlemsstaterne i perioden
2000-2006, udgør 257 mia. EUR. Der er hidtil udbetalt 225 mia. EUR, dvs.
87,5 % af de samlede midler. Medlemsstaterne kan nu foretage betalinger
vedrørende denne periode frem til 30. juni 2009. Fristen for betalinger
vedrørende Samhørighedsfonden for perioden 2000-2006 er i de fleste
tilfælde ultimo 2010.
http://ec.europa.eu/regional_policy/funds/recovery/
