IP/09/1070 Bruxelles, den 2. juli.2009  EU- mikrofinansieringsfacilitet på 100 mio. EUR, der skal hjælpe ledige med at starte små virksomheder   Europa-Kommissionen har i dag fremsat forslag om at etablere en ny mikrofinansieringsfacilitet, der yder mikrokreditter til små virksomheder og til personer, der har mistet deres arbejde, og som ønsker at starte deres egen lille virksomhed.  Budgettet vil til at begynde med være på 100 mio. EUR, på grundlag af hvilket der i et fælles initiativ med internationale finansinstitutter, især EIB-gruppen, vil kunne tilvejebringes mere end 500 mio. EUR. Den nye facilitet er en af de foranstaltninger, der er bebudet i Kommissionens meddelelse: "Den fælles forpligtelse til at løfte beskæftigelsen" af 3. juni (jf.   IP/09/859   og   MEMO/09/259   ).  Den økonomiske krise vil betyde 3,5 mio. tabte arbejdspladser i EU i år. Finanskrisen har sat en stopper for kreditgivningen til personer, der ønsker at starte eller udvikle deres egen virksomhed, udtalte Vladimír Špidla, kommissær med ansvar for beskæftigelse, sociale anliggender og arbejdsmarkedsforhold. I den nuværende lavkonjunktur ønsker vi at give ledige en ny start ved at lette adgangen til kredit i forbindelse med etablering eller udvikling af nye virksomheder. Og vi ønsker at hjælpe de små virksomheder med yderligere udvikling på trods af krisen. Det vil bidrage til at skabe nye arbejdspladser. EU kan tilføje reel merværdi ved i samarbejde med EIB-gruppen at forbedre kreditmulighederne og give flere mennesker en chance for at realisere deres drømme om at blive iværksættere.  Den nuværende økonomiske afmatning begyndte som en finanskrise forårsaget af alvorlige likviditetsproblemer: Bankerne holdt op med at låne til hinanden og holdt også op med at låne til personer, der ønskede at drive forretning og dermed skabe beskæftigelse. Hensigten med den nye mikrofinansieringsfacilitet er at gøre det lettere for de personer, der i en situation med begrænset kreditmuligheder kunne have vanskeligt ved at få adgang til finansiering af virksomhedsetablering.  Arbejdstagere, som har mistet deres arbejde, eller som risikerer at miste det, og som ønsker at etablere deres egen virksomhed, vil få bedre adgang til finansiering og drage fordel af yderligere støtteforanstaltninger, som f.eks. mentorordning, uddannelse og coaching. Dårligt stillede, herunder unge, som ønsker at starte eller yderligere udvikle deres egen lille virksomhed, vil også drage fordel af garantier og hjælp til at udvikle en virksomhedsplan.  Med et startbudget på 100 mio. EUR forventes det, at der kan skaffes 500 mio. EUR i kredit i samarbejde med internationale finansinstitutter som f.eks. EIB-gruppen. Det kunne betyde ca. 45 000 lån i en periode på op til 8 år. Desuden vil muligheden for at få del i rentegodtgørelser fra Den Europæiske Socialfond gøre det nemmere for de interesserede at få adgang til finansieringen.  Mikrokreditter i EU betyder lån på under 25 000 EUR. De er skræddersyet til mikrovirksomheder, der har under 10 ansatte (91 % af alle europæiske virksomheder), og til ledige eller inaktive personer, der ønsker at blive selvstændige, men som ikke har adgang til traditionelle banktjenesteydelser. 99 % af nystartede virksomheder i Europa er mikrovirksomheder eller små virksomheder, og en tredjedel af disse etableres af ledige.  Kommissionens forslag vil blive drøftet i henhold til den fælles beslutningsprocedure af EU-medlemsstaterne på ministerrådsmødet (anvendelse af kvalificeret flertal) og Europa-Parlamentet. Kommissionen forventer, at den nye mikrofinansieringsfacilitet Progress vil være operationel i 2010. Baggrund  Som en del af EU's svar på krisen blev der på Det Europæiske Råds forårsmøde og på beskæftigelsestopmødet i Prag i maj fastsat tre centrale prioriteringer: opretholdelse af beskæftigelsen, jobskabelse og fremme af mobiliteten. Med udgangspunkt i denne fælles indsats fremsatte Kommissionen den 3. juni forslag til "Den fælles forpligtelse til at løfte beskæftigelsen" for at fremskynde samarbejdet om disse tre prioriteringer mellem EU og medlemsstaterne og mellem de europæiske arbejdsmarkedsparter. Forslaget i dag er ét af de initiativer, der blev skitseret den 3. juni. Yderligere oplysninger  Forslag til EU- mikrofinansieringsfaciliteten og ledsagedokumentet    http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Europa-Kommissionens websted om den sociale indvirkning af krisen    http://ec.europa.eu/social/main.jsp?langId=en&amp;catId=736    Den fælles forpligtelse til at løfte beskæftigelsen    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
