IP/09/266
Bruxelles, den 16. februar 2009EU's medlemsstater fører an i
udfasningen af analogt jordbaseret tvEuropa er førende på verdensplan i
overgangen fra analogt til digitalt tv. Europa-Kommissionen koordinerer en
fælles indsats for at frigøre frekvenser og tage dem i brug til nye
formål. Målet er at sørge for, at EU's borgere kan nyde godt af
fordelene ved digital-tv, herunder et voksende udvalg af interaktive
tv-tjenester (f.eks. HD-tv og bestillingsvideo), der tilbydes via mange
forskellige transmissionsnet: jordbaserede net, kabelnet, satellitnet,
internet-tv, mobil-tv-net mv. For at dette kan lade sig gøre, er
medlemsstaterne i færd med gradvis at afvikle deres stærkt
frekvenskrævende analoge transmissioner og gå over til digital
transmission. Som helhed skrider afviklingen af analog jordbaseret
tv-transmission godt frem i Europa. Udfasningen er allerede afsluttet i fem
medlemsstater (Tyskland, Finland, Luxembourg, Sverige og Nederlandene), og inden
2010 skulle processen være langt fremme i hele EU. Det forventes, at
næsten alle medlemsstater vil nå målet om en fuldstændig
afvikling af analogt tv i 2012. 
“Der er flere og flere europæere, der nyder godt af digital-tv.
En række EU-medlemsstater er klart med i front på verdensplan i
overgangen fra analog jordbaseret tv-transmission til digital-tv," sagde Viviane
Reding, EU-kommissær med ansvar for informationssamfundet og medier. "Alt
går efter planen, og Europa har gjort gode fremskridt, især når
man sammenligner med andre lande i verden. Jeg er overbevist om, at flere
EU-lande i løbet af de kommende par år vil slutte sig til den
første gruppe lande, der har gennemført skiftet til digital-tv. Det
betyder, at der vil blive frigjort store mængder frekvenser til nye
tv-tjenester og trådløs teknologi – hvis blot Europa
træffer de rigtige beslutninger hurtigt. Koordinerede beslutninger om,
hvordan den såkaldte digitaliseringsdividende skal udnyttes, er af
afgørende betydning for en hurtig genopretning af økonomien i
Europa." 
Digital transmission betyder bedre billedkvalitet, bedre lyd, bedre
mobilmodtagelse, flere tv- og radiokanaler samt bedre informationstjenester
(f.eks. programoversigter på skærmen.) Digital transmission udnytter
radiofrekvenserne meget mere effektivt, og derfor frigøres der
frekvensressourcer til nye formål, f.eks. HD-tv, mobilkommunikation og
trådløst bredbånd i landdistrikterne. Dette forventes at
tilskynde til innovation og skabe mulighed for vækst i tele- og
mediesektoren og dermed bidrage til Europas indsats for at sætte gang i
økonomien igen. Kommissionen er ved at lægge en fælles strategi
for, hvordan vi kan udnytte de frigjorte frekvensressourcer, så vi
opnår de størst mulige fordele for det indre marked og dets 500
millioner indbyggere.
Der er allerede indført jordbaseret digital-tv i 21 medlemsstater
(Østrig, Belgien, Bulgarien, Tjekkiet, Danmark, Tyskland, Estland,
Grækenland, Spanien, Frankrig, Ungarn, Italien, Litauen, Luxemburg,
Letland, Malta, Nederlandene, Finland, Sverige, Slovenien, Det Forenede
Kongerige), hvor det dækker en del af det nationale område. Yderligere
fem medlemsstater (Cypern, Irland, Polen, Portugal og Slovakiet) har meddelt, at
de vil indføre digitale tjenester senest i 2010. Rumænien har endnu
ikke bekendtgjort sine planer.
Analog jordbaseret tv-transmission er allerede helt ophørt i Luxembourg,
Nederlandene, Finland, Sverige, Tyskland, Belgien (Flandern) og i store dele af
Østrig. Afviklingen vil være gennemført ved udgangen af 2010
eller tidligere i Østrig, Estland, Danmark, Spanien, Malta og Slovenien.
Den vil være gennemført mellem slutningen af 2010 og slutningen af
2012 i Belgien (Vallonien og Bruxelles), Bulgarien, Cypern, Tjekkiet,
Grækenland, Frankrig, Ungarn, Italien, Litauen, Letland, Portugal,
Rumænien, Slovakiet og Det Forenede Kongerige. I Polen afsluttes
udfasningen senest i 2015.GruppeMedlemsstaterA: analog transmission er helt ophørtBE (Flandern), DE, FI, LU, NL, SEB: analog transmission ophører i slutningen af 2010 eller
tidligereAT, DK, EE, ES, MT, SIC: analog transmission ophører i slutningen af 2012 eller
tidligereBE (Bruxelles), BG, CY, CZ, EL, FR, HU, IT,
LT, LV, PT, RO, SK, UKUSA har rykket ophørsdatoen for analogt jordbaseret tv frem til den 12.
juni 2009. I Japan er den endelige afvikling planlagt til juli 2011, i Sydkorea
til udgangen af 2012, i Australien til 2013 og i Indien og Rusland til 2015.Den teknologi, der bruges til digital jordbaseret tv-transmission i Europa,
er DVB-T. Europa-Kommissionen ønsker at fremme brugen af standarder fra
DVB-familien både i og uden for EU (IP/08/451).
Yderligere oplysninger: 
Oplysninger fra medlemsstaterne om deres planer for overgangen er
offentliggjort på Kommissionens websted:
http://ec.europa.eu/information_society/policy/ecomm/current/broadcasting/switchover/national_plans/index_en.htmMeddelelsen om tiltag for at fremskynde overgangen fra analogt til digitalt
tv findes på:
http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT
Meddelelsen om digitaliseringsdividenden findes på:
http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT
