IP/09/617
Bruxelles, den 22. april 2009Fiskeri: åben debat om EU's fælles
fiskeripolitiks fremtidI dag vedtog Europa-Kommissionen en grønbog om
EU's fælles fiskeripolitiks fremtid. Grønbogen analyserer manglerne
ved den nuværende politik og igangsætter en bred offentlig høring
om, hvordan der bør rettes op på disse mangler. Fiskere og andre
berørte parter fra sektoren, men også videnskaben, det civile samfund
og berørte borgere, opfordres til at reagere på grønbogen og til
frem til den 31. december 2009 at søge at få medindflydelse på,
hvordan det europæiske fiskeri skal se ud i fremtiden. Høringen er
første skridt i en proces, der skal lede frem til en gennemgribende reform
af den fælles fiskeripolitik. 
Kommissæren for maritime anliggender og fiskeri, Joe Borg, udtalte: "Vi
stiller spørgsmål ved selve grundlaget for den nuværende politik,
og intet aspekt af den bør lades uberørt. Vi er ikke ude på at
reformere blot for reformens egen skyld. Det er på tide, at vi udformer et
moderne, enkelt og bæredygtigt system for forvaltning af fiskeriet i EU,
som kan holde et godt stykke ind i det 21. århundrede."  
Grønbogen, der blev vedtaget i dag, har to formål: dels at øge
bevidstheden om de udfordringer, som sektoren er blevet stillet over for i de
senere år, dels at fremkalde en offentlig reaktion, som kan udvikle sig til
en ny, innovativ og mere konsensusbaseret måde at regulere fiskeriet
på. Den rejser spørgsmål som: hvordan kan vi sikre, at fiskeriet
bliver bæredygtigt og levedygtigt på lang sigt? Hvordan kan der
opnås en tilpasning af den samlede flådekapacitet, samtidig med at man
løser de sociale problemer, kystsamfundene står over for? Hvordan kan
der opbygges en regelefterlevelseskultur? Hvordan kan den fælles
fiskeripolitik bedst bidrage til et bæredygtigt fiskeri uden for EU's
farvande?
Grønbogen analyserer alle facetter af dagens fiskeripolitik og
redegør for, hvorfor nogle problemer bliver ved med at eksistere, selv om
der er gjort fremskridt siden reformen i 2002. Et af hovedproblemerne er, at de
europæiske fiskebestande på det nærmeste er udtømt:
88 % af bestandene er overfiskede (sammenlignet med et gennemsnit på
verdensplan på 25 %), og 30 % er "uden for sikre biologiske
grænser", dvs. at de ikke kan reproducere sig i normal takt, fordi
forældrepopulationen er for udfisket. Alligevel fortsætter vi inden
for mange fiskerier med at fiske to til tre gange mere, end hvad fiskebestandene
kan bære. Dette skyldes primært overkapacitet i fiskerflåden. En
sådan overkapacitet er i realiteten økonomisk ineffektiv, fordi den
ikke alene udtømmer bestandene, men også hele tiden gør indhug i
erhvervets fortjenstmargen. Der må og skal findes løsninger, som
genopbygger de værst ramte bestande og samtidig garanterer, at fiskeriet
fortsat kan være en pålidelig indtægtskilde for fiskerne.
Ud over overkapaciteten peger grønbogen på fire andre strukturelt
betingede mangler i den nuværende politik:mangelen på præcist formulerede politikmål
målsætninger, navnlig hvad angår det økologiske ansvar og
integrationen med generelle maritime spørgsmål
et beslutningssystem, som er for centraliseret og fokuserer på
kortsigtede løsninger, som i de fleste tilfælde underminerer den
langsigtede bæredygtighed
en ramme, som ikke i tilstrækkelig grad ansvarliggør
erhvervet
mangelen på politisk vilje til at efterleve
fiskerirestriktionerne.Disse spørgsmål skal søges
besvaret i lyset af, at Europa importerer to tredjedele af sin
efterspørgsel efter fiskevarer.
Kommissionen er bekymret for, at hvis der ikke opnås større
miljømæssig bæredygtighed i fiskeriet i de kommende år, vil
slutresultatet blive udpinte have og et fiskerierhverv, der ikke er levedygtigt.
Hvis derimod den næste reform bringer den fælles fiskeripolitik ind i
det 21. århundrede, vil dette ikke blot komme fiskerne og kystsamfundene,
men alle Europas borgere til gode.
Selv om Kommissionen kun er juridisk bundet til at tage visse dele af den
fælles fiskeripolitik op til fornyet overvejelse inden 2012, har den
nuværende situation, især med hensyn til bestandene og overkapaciteten
i fiskerflåden, overbevist den om, at det er nødvendigt at
igangsætte reformprocessen allerede nu. Den høring, der
igangsættes i dag, udløber den 31. december 2009, og Kommissionen
vil opsummere resultaterne af den i første halvår af 2010. Efter en
yderligere høring af alle berørte parter vil Kommissionen derefter
udarbejde en konsekvensanalyse og et forslag til en ny grundforordning. Dette
vil så kunne forelægges for Europa-Parlamentet og Rådet i
begyndelsen af 2011 med henblik på vedtagelse i 2012. 
Yderligere oplysninger og dokumenter på:
http://ec.europa.eu/fisheries/reform
