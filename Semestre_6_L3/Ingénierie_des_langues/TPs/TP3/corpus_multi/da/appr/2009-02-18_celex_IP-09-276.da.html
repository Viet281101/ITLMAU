IP/09/276
Bruxelles, den 18. februar 2009EU’s hotline, 116000, hvor man kan
melde forsvundne børn savnet, er nu indført i fem
medlemsstaterFor to år siden reserverede
Europa-Kommissionen 116000 som et fælleseuropæisk hotlinenummer for
forsvundne børn (IP/07/188)
og opfordrede medlemsstaterne til at indføre det. Sidste år var det
kun Ungarn (IP/08/1129),
der havde indført hotlinenummeret, men efter gentagne opfordringer fra
Kommissionen har alle medlemsstaterne nu gjort nummeret offentligt
tilgængeligt for tjenesteudbydere. 116000 er nu tildelt tjenesteudbydere i
ni medlemsstater i forhold til kun syv sidste år. Hotlinen fungerer
således i fem medlemsstater, nemlig Grækenland, Ungarn, Nederlandene,
Portugal og Rumænien, og 116000 vil snart blive taget i anvendelse i
yderligere to medlemsstater (Belgien og Slovakiet). Nu, hvor Kommissionen har
sikret sig, at 116000 er reserveret i hele EU, som det kræves i henhold til
EU-lovgivningen, opfordrer den endnu engang medlemsstaterne til at støtte
og vejlede potentielle hotlinetjenesteudbydere, således at forældre og
børn kan kalde 116000 når som helst og hvor som helst i
EU.
“Det glæder mig, at Grækenland, Ungarn, Nederlandene,
Portugal og Rumænien har indført 116000 som hotline for forsvundne
børn. Dog havde jeg forventet en mere ambitiøs tilgang fra de
øvrige medlemsstater. Der er ganske enkelt ikke råd til efterladenhed,
når det gælder vores børns sikkerhed”, udtalte Viviane
Reding, EU-kommissær for telekommunikation. “Jeg opfordrer
indtrængende medlemsstaterne til at leve op til deres ansvar og informere
tjenesteudbyderne om 116-numrene, så vi hurtigst muligt kan få
oprettet hotlinen i hele EU. Foruden de retlige forpligtelser, som jeg fortsat
vil håndhæve strengt, har vi en moralsk forpligtelse over for
EU’s forældre og børn.”
På nuværende tidspunkt fungerer 116000 som hotlinenummer for
forsvundne børn i fem EU-medlemsstater, nemlig Grækenland, Ungarn,
Nederlandene, Portugal og Rumænien. I disse medlemsstater er nummeret
tildelt tjenesteudbydere, som skal kunne håndtere gratis opkald til
nummeret døgnet rundt hele året og fra hele landet. Siden oprettelsen
af 116000-nummeret i Ungarn har der været ca. 40 000 opkald hver
måned, hvoraf hotlinetjenesten Kék
Vonal kan besvare 6 – 7 000 om måneden.
Sidste år viste 116000-nummeret sin nytte i en sag om bortførelse
på tværs af grænserne. I Belgien bortførte en far sine tre
døtre på 7, 10 og 14 år og holdt dem gemt i 9½ måned
under meget fattige og uforsvarlige forhold. I september 2008 indledtes
aftennyhederne på den portugisiske tv-kanal RTP-TV efter anmodning fra den
belgiske og portugisiske hotline for forsvundne børn
med en appel om oplysninger om de tre børn. Indslaget sluttede med at vise
hotlinenummeret 116000 i fuld skærmstørrelse. 
Få minutter efter udsendelsen blev børnene fundet. Hvis 116000
indføres som hotlinenummer overalt i EU, vil det blive lettere at foretage
eftersøgninger, og det internationale samarbejde vil blive mere effektivt.
Hotlinetjenesterne vil kunne samordne deres indsats på tværs af
grænserne for at finde forsvundne børn.
Arbejdet med at oprette de to numre 116111 (telefonhjælpelinje
for børn i nød) og 116123 (krisetelefontjenester), som blev
reserveret i oktober 2007, skrider også godt frem. 
På nuværende tidspunkt har 16 medlemsstater (Bulgarien,
Tjekkiet, Tyskland, Danmark, Estland, Grækenland, Finland, Ungarn, Irland,
Letland, Nederlandene, Polen, Portugal, Rumænien, Sverige og Slovakiet)
tildelt 116111 i forhold til blot 10 sidste år. I to medlemsstater
(Cypern og Spanien) arbejdes der på at få numrene tildelt. Hvor det
sidste år kun var Ungarn, der havde indført 116111, fungerer
nummeret nu i ni medlemsstater (Tjekkiet, Tyskland, Danmark, Estland,
Ungarn, Polen, Portugal, Rumænien og Slovakiet) og vil snart blive
indført i yderligere fem, nemlig Grækenland, Finland, Irland, Letland
og Sverige. 
Nummeret på krisehjælpstelefontjenesten 116123 er tildelt
hotlinetjenester i syv medlemsstater (Østrig, Tyskland, Finland,
Irland, Nederlandene, Sverige og Slovenien). Cypern arbejder i øjeblikket
på at få nummeret tildelt. 116123 fungerer i Østrig og vil
også snart blive indført i Tyskland, Sverige og Slovenien.
En
rapport fra Kommissionen fra juli sidste år viste, at medlemsstaterne
indtil da ikke havde gjort sig de store anstrengelser for at informere
potentielle tjenesteudbydere om 116-numrene, og Kommissionen opfordrede i den
forbindelse medlemsstaterne til at gøre en større indsats IP/08/1129.
Medlemsstaterne bør navnlig informere potentielle tjenesteudbydere, der
som regel ikke har så stort kendskab til
telekommunikationsspørgsmål, om, hvordan man bærer sig ad med at
få tildelt et nummer. Der bør desuden stilles et kontaktnummer i det
ansvarlige ministerium eller den nationale tilsynsmyndighed til rådighed
for potentielle udbydere. 
Baggrund
Kommissionen foreslog
i juli 2006 at reservere et fælles telefonnummer, hvor man kan melde
forsvundne børn savnet (116000), og et andet nummer, som børn kan
benytte til at søge hjælp (116111). Dette er et resultat af
vedtagelsen af EU-strategien for børns rettigheder (IP/06/927).
Kommissionen besluttede henholdsvis den 15. februar 2007 og den 30. oktober 2007
at reservere 116000 (IP/07/188)
og 116111 i alle medlemsstater. Ved beslutningen forpligtes EU-landene til at
gøre 116-numrene offentligt tilgængelige, men den forpligter dem ikke
til at tildele numrene til en tjenesteudbyder eller sikre, at tjenesterne
leveres. 
Yderligere oplysninger om 116: 
http://ec.europa.eu/information_society/policy/ecomm/current/pan_european/index_en.htm
