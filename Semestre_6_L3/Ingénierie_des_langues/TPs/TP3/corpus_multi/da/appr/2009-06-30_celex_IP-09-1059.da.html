IP/ 09/1059  Bruxelles, den 30. juni 2009 Den krumme agurk vender tilbage: Fra den 1. juli kan der igen sælges skæve frugter og grøntsager Fra i morgen vil EU's regler om størrelse og form på frugter og grøntsager blive afskaffet, idet handelsnormerne for 26 typer frugt og grøntsager ophæves. Initiativet til at afskaffe disse normer er et vigtigt skridt i Kommissionens bestræbelser på at strømline og forenkle EU-lovgivningen og begrænse bureaukratiet. Handelsnormerne bibeholdes for 10 typer frugt og grøntsager, deriblandt æbler, jordbær og tomater. Selv når det gælder disse 10 produkter, må medlemsstaterne nu for første gang give butikkerne lov til at sælge frugt og grøntsager, der ikke overholder normerne, forudsat at produkterne mærkes på en sådan måde, at de kan skelnes fra frugt og grøntsager af klasserne "Ekstra", "Klasse I" og "Klasse II". De nye regler giver med andre ord medlemsstaterne mulighed for at tillade salg af alle slags frugter og grøntsager, uanset hvilken størrelse og facon de har. "Den 1. juli markerer et comeback for krumme agurker og skæve gulerødder", udtalte Mariann Fischer Boel, kommissær med ansvar for landbrug og udvikling af landdistrikter. "Helt seriøst - dette er et konkret eksempel på vores bestræbelser på at afskaffe unødvendig regulering. Vi behøver ikke at regulere sådanne ting på EU-plan. Det er langt bedre at overlade det til de økonomiske aktører. Ændringerne betyder desuden, at forbrugerne får så bredt et udvalg af fødevarer som muligt. Det giver ingen mening at kassere gode produkter, bare fordi de har den "forkerte" størrelse og facon." Under forhandlingerne i 2007 om reformen af den fælles markedsordning for frugt og grøntsager forpligtede Kommissionen sig til at afskaffe unødvendigt bureaukrati ved at ophæve en række handelsnormer for frugt og grøntsager. Fra i morgen ophæves handelsnormerne for følgende 26 produkter: abrikoser, artiskokker, asparges, auberginer, avokadoer, bønner, rosenkål, gulerødder, blomkål, kirsebær, courgetter, agurker, dyrkede champignon, hvidløg, hasselnødder med skal, hovedkål, porrer, meloner, løg, ærter, blommer, blegselleri, spinat, valnødder med skal, vandmeloner og julesalat. Handelsnormerne opretholdes for 10 produkter, som tegner sig for 75 % af EU-handelens værdi, nemlig: æbler, citrusfrugter, kiwifrugter, salat, ferskner og nektariner, pærer, jordbær, peberfrugter, spisedruer og tomater. Medlemsstaterne kan dog også undtage disse produkter fra normerne, hvis de sælges med passende mærkning. I praksis betyder det, at f.eks. æbler, som ikke opfylder normerne, stadig må forhandles i butikkerne, hvis de mærkes med påskriften "produkt bestemt til forarbejdning" eller en lignende påskrift.
