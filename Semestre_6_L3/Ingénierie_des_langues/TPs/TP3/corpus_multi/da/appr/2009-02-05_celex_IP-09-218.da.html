IP/09/218
Bruxelles, den 5. februar 2009"Brug forskellene. Stop diskriminationen":
EU kårer dette års prisvindende artiklerVinderne af EU's journalistkonkurrence "Brug
forskellene. Stop diskriminationen” er blevet kåret i dag. Prisen for
bedste artikel blev delt mellem en fransk artikel om homoseksuelle
fodboldspillere og en dansk artikel om kvinder, der konverterer til islam.
Prisen for den tredjebedste artikel gik til en portugisisk artikel, mens den
særlige romapris blev vundet af en græsk journalist.
Prisoverrækkelsen finder sted i aften i Kaiserstejnskypalæet i
Prag.
"Medierne spiller en stor rolle i indsatsen mod diskrimination, fordomme og
stereotype opfattelser," siger EU-kommissær for lige muligheder
Vladimír &#352;pidla. "Værdier som mangfoldighed og social
samhørighed er ikke mindst vigtige i den aktuelle sociale, økonomiske
og finansielle situation."
Ved prisoverrækkelsen i dag vil Europa-Kommissionen belønne de
journalister, som gennem deres artikler bidrager til at fremme forståelsen
af fordelene ved mangfoldighed, og som tilskynder læserne til at tænke
nærmere over spørgsmål vedrørende diskrimination og ulighed.
I år uddeler Kommissionen en særpris til en artikel, der
beskæftiger sig med romaers forhold.
Pascale Krémer, journalist på Le Monde, fik en delt førstepris
for sin artikel “Homophobie et football: la leçon de
Chooz” (Homofobi og fodbold – Chooz' erfaringer) om homoseksuelle
fodboldspillere på et lokalt hold. Artiklen ser på, hvordan de
lukrative marketingforhold i fodboldens verden er med til at fastholde
diskriminationen af bøsser og lesbiske, men den undersøger også
de positive forholdsregler, fodboldligaerne i Europa har truffet for at
bekæmpe forskelsbehandling.
Den anden del af førsteprisen gik til Ole Hall, som er journalist
på Morgenavisen Jyllands-Posten. Hans artikel “Danske muslimer udsat
for chikane” afslører, hvordan danske kvinder, som konverterer til
islam, pludselig går fra at tilhøre flertallet til at blive en meget
synlig del af et mindretal i deres eget land. Dermed konfronteres de med de
samme fordomme og fjendtligheder fra samfundets side som muslimer af udenlandsk
oprindelse. 
Christiana Martins og Marisa Antunes får tredjeprisen for deres artikel
“Elite à prova de racismo” (Den racismeresistente elite) om
succesrige portugisiske borgere med mindretalsbaggrund, som har gennembrudt
glasloftet. Den blev offentliggjort i det portugisiske ugeblad Expresso.
Den særlige romapris blev givet til Mika Kontourousi, journalist
på Eleftheros Tipos, for artiklen “Η
&#915;ι&#959;υ&#950;γι&#940;ν
&#963;π&#940;ει τα &#963;ύν&#959;ρα
τη&#962; φυ&#955;ή&#962; τη&#962;”
(Yuzyan overskrider sin stammes normer). Den beskriver de problemer romakvinder
møder, når de forsøger at bevæge sig væk fra de
traditionelle roller i deres samfund.
Prisoverrækkelsen finder sted som led i Europa-Kommissionens seminar om
medier for mangfoldighed. På seminaret forelægges resultaterne af den
paneuropæiske undersøgelse om god praksis i og omkring medierne i
forbindelse med disses indsats for at bekæmpe diskrimination og fremme
mangfoldighed. Til stede vil være mere end 80 mediefolk,
ligestillingsorganisationer og ngo'er fra rundt om i Europa.  
Uddelingen af journalistprisen er en af en lang række
bevidstgørelsesaktiviteter, der gennemføres inden for rammerne af EU's
informationskampagne "Brug forskellene. Stop diskriminationen": European Youth
Press og Den Europæiske Forening af Europæiske Journalister er
partnere i dette års udgave af journalistkonkurrencen.
De vindende artikler i konkurrencen er blevet udvalgt blandt mere end 545
artikler fra alle 27 medlemsstater, der blev indsendt mellem den 1. januar og
den 31. oktober 2008. Medlemmerne af priskomitéen fremhævede de
indsendte artiklers høje kvalitet. De fire europæiske prisvindere
modtager hver et tilskud til en studierejse til et EU-land efter eget valg.
Se også MEMO/09/51
Yderligere oplysninger:
Webside om journalistprisen 2008 
http://journalistaward.stop-discrimination.infoKampagnen "Brug forskellene. Stop diskriminationen"
http://www.stop-discrimination.infoUndersøgelsen om medier og mangfoldighed 
http://www.media4diversity.eu/
