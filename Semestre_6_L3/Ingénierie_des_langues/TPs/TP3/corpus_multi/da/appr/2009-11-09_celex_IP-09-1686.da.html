IP/09/1686 Bruxelles, den 9. november 2009 16 % af de europæiske borgere tilkendegiver at have været udsat for forskelsbehandling – ny opinionsundersøgelse Omkring en ud af seks borgere i Europa hævder personligt at have været udsat for forskelsbehandling i det forgangne år ifølge en ny opinionsundersøgelse, som Europa-Kommissionen offentliggør i dag. Desuden er 64 % af de europæiske borgere bekymrede for, at recessionen vil medføre større forskelsbehandling på grund af alder på jobmarkedet. De seneste Eurobarometerresultater kommer forud for dette års europæiske ligestillingstopmøde, som afholdes i Stockholm den 16.-17. november.  "Forskelsbehandling er fortsat et problem i hele Europa, og borgernes opfattelse af det er i det store og hele stabil i forhold til sidste år," sagde kommissær for ligestilling Vladimír Špidla. "Noget, der bekymrer dem, er, at forskelsbehandlingen tilsyneladende tager til som følge af recessionen. Disse resultater viser, at der trods fremskridt stadig er langt igen i retning af at bevidstgøre borgerne om deres ret til ligebehandling, især nationalt, og sikre, at ligestilling ikke blot bliver ved snakken, men udmønter sig i praksis," tilføjede han.  De personlige erfaringer med forskelsbehandling hos undersøgelsens deltagere er i vidt omfang uændrede i forhold til resultaterne af den undersøgelse, der blev gennemført sidste år, og alder er den mest almindelige årsag (6 % af deltagerne). I alt 16 % af de europæiske borgere tilkendegav, at de oplevede forskelsbehandling (på grund af race, religion, alder, handicap eller seksuel orientering) i 2009, hvilket svarer til niveauet for 2008.   Der har imidlertid været en stærk stigning i antallet af borgere, som har følt sig udsat for forskelsbehandling på grund af alder og handicap. 58 % af de europæiske borgere er af den opfattelse, at forskelsbehandling på grund af alder er udbredt i deres land, i forhold til 42 % i 2008, og 53 % nævner forskelsbehandling på grund af handicap, i forhold til 45 % i 2008. Dette kædes også klart sammen med den nuværende økonomiske situation i og med, at 64 % af borgerne forventer, at nedgangen fører til øget forskelsbehandling på grund af alder. Dette kan afspejle øget ledighed blandt unge i mange europæiske lande som følge af afmatningen, men kunne også afspejle en voksende bevidsthed om disse former for forskelsbehandling.  Samlet set er en ud af tre europæiske borgere bevidst om, hvilke rettigheder man har, hvis man bliver offer for forskelsbehandling eller chikane. Dette tal dækker imidlertid over betydelige forskelle landene imellem. Bevidstheden er øget siden sidste undersøgelse i 2008 i Det Forenede Kongerige (+8 point), Frankrig (+7 point), Irland og Sverige (+6 point hver), men dalet i Polen (-12 point) og Portugal (-11 point).  At øge borgernes bevidsthed er en langsigtet proces, som kræver en fælles indsats på europæisk og nationalt plan, bl.a. fra vigtige aktører som nationale ligestillingsorganer. Europa-Kommissionen gør en fortsat indsats på dette område gennem den fælles europæiske oplysningskampagne "Brug forskellene. Stop diskriminationen ," ved at finansiere nationale oplysningskampagner under Progress-programmet og i forlængelse af indsatsen i 2007 gennem det europæiske år for lige muligheder for alle.  For så vidt angår indberetning af tilfælde af forskelsbehandling, ville de fleste europæiske borgere først kontakte politiet (55 %), 35 % ville kontakte deres ligestillingsorgan og 27 % deres fagforening. Tiltroen til de forskellige organer, der beskæftiger sig med forskelsbehandling, varierer meget fra land til land.  Det er opmuntrende, at undersøgelsesresultaterne giver en indsigt i de sociale mekanismer, som kan medvirke til at afskaffe forskelsbehandling. Det fremgår af rapporten, at sociale netværk, uddannelse og oplysningskampagner bidrager til bedre accept af forskellighed. En indsats og politikker, som tager bestik af denne virkelighed, vil uden tvivl yderligere bidrage til at bekæmpe forskelsbehandling og fremme forskellighed. Sagsforløb Den 16.-17. november 2009 arrangerer EU's svenske formandskab og Europa-Kommissionen det tredje EU-ligestillingstopmøde i Stockholm. Denne årlige begivenhed har til formål at sætte spørgsmål om forskelsbehandling og forskellighed øverst på EU's og de nationale regeringers dagsorden og at formidle viden og erfaringer for at finde mere effektive måder at bekæmpe alle former for forskelsbehandling på.  Dette er den tredje i en serie af særlige Eurobarometerundersøgelser om forskelsbehandling i EU, som har til formål at tegne et billede af, hvordan opfattelser og meninger har ændret sig i de senere år. Denne seneste undersøgelse blev gennemført mellem 29. maj og 15. juni 2009 på grundlag af interview med en stikprøve af 26 756 borgere i 30 europæiske lande (27 EU-medlemsstater og 3 kandidatlande). Denne gang blev der tilføjet nye spørgsmål om konsekvenserne af recessionen for opfattelsen af niveauet af forskelsbehandling. Endvidere omfattede undersøgelsen også for første gang de tre kandidatlande: Kroatien, Den Tidligere Jugoslaviske Republik Makedonien og Tyrkiet. De tidligere undersøgelser blev gennemført i 2006 og 2008. Yderligere oplysninger    MEMO/09/495    Særlig Eurobarometerundersøgelse om forskelsbehandling – resumé, rapport og nationale faktablade    http://ec.europa.eu/public_opinion/archives/eb_special_en.htm    Tredje ligestillingstopmøde – Samarbejde for ligestilling    http://ec.europa.eu/social/main.jsp?catId=88&amp;langId=da&amp;eventsId=220&amp;furtherEvents=yes    Bekæmpelse af forskelsbehandling    http://ec.europa.eu/social/main.jsp?catId=423&amp;langId=da       http://ec.europa.eu/employment_social/fdad/cms/stopdiscrimination?langid=da    Få tilsendt Europa-Kommissionens nyhedsbrev om beskæftigelse, social- og arbejdsmarkedsforhold og ligestilling gratis pr. e-mail   http://ec.europa.eu/social/e-newsletter
