IP/ 09/1366    Bruxelles, den 28. september 2009  EU's kampagne for sunde spisevaner, "Smagsbanden", er et nyt initiativ, der skal få børn til at spise sundere og mere varieret I dag startede Mariann Fischer Boel, kommissær for landbrug og udvikling af landdistrikter, en ny kampagne for sunde spisevaner, der er rettet mod europæiske skolebørn. Under sloganet "Spis det, drik det, rør dig" skal tre kampagnebusser på en tur gennem syv europæiske lande give børn mulighed for at være med i pædagogiske aktiviteter og spil. Europa-Kommissionen har også lanceret et interaktivt websted, konkurrencer og andre arrangementer, der alle sigter mod samme mål, nemlig at påvirke børns spisevaner i den rigtige retning. For at øge chancerne for, at beskeden trænger igennem, støttes aktionen af den belgiske tennisstjerne Justine Henin og den otteårige Rosolino Cannio, der netop er kommet i Guinness Rekordbog. "Når vi kigger os omkring og ser, hvor mange overvægtige børn der er, er det tydeligt, at vi må sætte ind nu", sagde Mariann Fischer Boel, kommissær for landbrug og udvikling af landdistrikter. Skolefrugt og skolemælk er to skridt i den rigtige retning, og med en kampagne for sunde spisevaner kommer den besked, at "det er fedt at være fit", helt hen til skoleporten. EU's sundhedskommissær Androulla Vassiliou sagde, at "kampagnen for sunde spisevaner supplerer vores indsats for at bekæmpe fedme hos børn i Europa inden for rammerne af EU's strategi for ernæring, fysisk aktivitet og sundhed. Det er af største betydning, at alle EU-politikker yder deres bidrag til at tilvejebringe og fremme sundere omgivelser for alle borgere." Baggrund  Kampagnen for sunde kostvaner forløber parallelt med EU's skolefrugt - og skolemælksordninger . Disse initiativer har stor betydning for, at børn kommer til at spise sundere og mere varieret.  Med kampagnen for sunde kostvaner kommer beskeden: Spis det, drik det, rør dig direkte ind i skolerne. Kampagnebusserne skal i otte uger køre rundt i Belgien, Nordfrankrig, Det Forenede Kongerige, Irland, Estland, Litauen og Polen. Hver af busserne skal besøge to skoler om dagen, så aktiviteterne om sunde spisevaner i alt når ud til 18 000 børn i 180 skoler. Beskeden er: Spis ordentligt, for det er fedt at være fit . Sideløbende med kampagnebussernes rundtur bliver der en otte uger lang interaktiv skattejagt på EU's Smagsbande-websted, hvor skolebørn i alderen 8 - 15 år fra hele EU kan vinde sportspræmier. Ifølge en af de seneste Eurobarometer-undersøgelser var 75 % af de adspurgte "helt enige" i, at der ser ud til at være "flere overvægtige børn nu end for fem år siden". Faktisk er der ca. 22 millioner overvægtige børn i EU, og deraf må de 5 millioner betegnes som fede. Yderligere oplysninger: Smagsbande-kampagnen:    http://ec.europa.eu/agriculture/tasty-bunch/    Der er ajourført pressemateriale på    http://ec.europa.eu/agriculture/tasty-bunch/press-corner/index_en.htm    EU's skolefrugtordning:    http://ec.europa.eu/agriculture/markets/fruitveg/sfs/index_en.htm     Den europæiske skolemælksordning:     http://ec.europa.eu/agriculture/markets/milk/schoolmilk/index_en.htm    EU-portalen for folkesundhed - ernæring    http://ec.europa.eu/health-eu/my_lifestyle/nutrition/index_da.htm    EU's initiativ om unges sundhed:    MEMO/09     /421   og   http://health.europa.eu/youth
