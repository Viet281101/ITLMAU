IP/09/390
Bruxelles, den 11. marts 2009Søfartssikkerhed: bedre forebyggelse af
søulykkerEfter forliget i december sidste år godkendte
Europa-Parlamentet den 11. marts 2009 endeligt den tredje
søfartssikkerhedspakke, som Rådet allerede havde
godkendt.
"Jeg er særdeles tilfreds med aftalen mellem Europa-Parlamentet og
Rådet. Den bringer os et stort skridt nærmere en bedre forebyggelse af
søulykker og pålægger alle aktører i sektoren større
ansvar," understregede næstformand Antonio Tajani. "Med denne pakke
kompletteres og ajourføres de eksisterende EU-bestemmelser, og pakken er en
effektiv respons på den stigende bekymring blandt borgerne," tilføjede
han.
EU får således en gennemrenoveret ordning for kontrol af skibe i
havnene. Ordningen åbner mulighed for systematisk inspektion af skibe og
hyppigere inspektion af risikoskibe. Den gør det desuden muligt definitivt
at forbyde de farligste skibe at anløbe EU-havne.
Reglerne for EU-godkendelse af organer, der er bemyndiget til at certificere
skibe på medlemsstaternes vegne, skærpes. Klassifikationsselskaberne
vil blive tilskyndet til i deres arbejde at følge de strengeste normer. For
at bidrage hertil indføres der økonomiske sanktioner, ligesom der
oprettes en instans for certificering af deres kvalitetskontrolsystemer.
Værktøjerne til overvågning af trafikken langs EU's kyster
forbedres. Al elektronisk udveksling af søfartsdata mellem medlemsstaterne
kommer fremover til at foregå via SafeSeaNet. Der oprettes et EU-center for
langdistanceovervågning af fartøjer. Fiskerfartøjer vil blive
bedre beskyttet mod kollisioner. Beslutninger om at modtage nødstedte skibe
i nødhavne vil blive truffet af en uafhængig instans.
Undersøgelser efter ulykker vil også blive foretaget af en
uafhængig instans. Ved at indføre fælles
undersøgelsesmetoder og oprette en solid database bliver det muligt at
indvinde værdifulde erfaringer, der kan anvendes i forebyggelsen af
ulykker.
Forebyggelse er først og fremmest flagstatsmyndighedernes ansvar. Disse
myndigheder skal kontrolleres efter den model, som Den Internationale
Søfartsorganisation har godkendt, og være kvalitetscertificerede.
Alle fartøjer, der anløber EU-havne, skal obligatorisk være
forsikrede. Forsikringsdækningen skal svare til maksimumslofterne for
ansvarsbegrænsning, dvs. de lofter, der er fastsat i Den Internationale
Søfartsorganisations konventionen fra 1996 om begrænsning af ansvaret
for søretlige krav (LLMC). Selv om denne konvention i dag kun dækker
20 % af verdensflåden, skal alle skibe, der anløber EU-havne,
overholde denne regel.
Endelig optages ordningen for erstatningsansvar og forsikring, der er fastsat
ved en international konvention godkendt af Den Internationale
Søfartsorganisation (Athenkonventionen angående transport af
passagerer og deres bagage til søs), i EU-retten. Det betyder, at alle
borgere senest om fire år vil være tilstrækkeligt og ensartet
beskyttet på internationale rejser. Denne beskyttelse vil gradvis blive
udvidet til også at gælde rejser inden for samme land.
Se også MEMO/09/105
