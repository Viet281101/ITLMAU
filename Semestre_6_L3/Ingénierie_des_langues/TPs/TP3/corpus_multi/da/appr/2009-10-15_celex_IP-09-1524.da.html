IP/ 09/1524   Bruxelles, den 15. oktober 2009   Verdens Fødevaredag 2009: EU går foran i den globale kamp mod hungersnød  Verdens Fødevaredag 2009, den 16 . oktober, er præget af et EU, der mere end nogensinde bestræber sig på at forbedre adgangen til fødevarer over hele verden. Med det tilsagn, der på G8-mødet i Aquila blev givet for mere end 2 mia. EUR - ud over EU-fødevarefaciliteten på 1 mia. EUR - er EU verdens største bidragyder til den globale fødevaresikkerhed.  " Verdens Fødevaredag skal minde enhver af os om, at vi må gøre alt, hvad vi kan for at forhindre, at mere end en milliard mennesker sulter. Ved imødegåelsen af dette problem sørger EU's fødevarefacilitet på 1 mia. EUR for hurtige og håndgribelige resultater ved at forsyne smålandbrugerne i de forskellige udviklingslande med den såsæd og de gødningsstoffer, der er nødvendige for at øge deres landbrugsproduktion. Vi vil gøre brug af de erfaringer, vi har opnået i forbindelse med gennemførelsen af fødevarefaciliteten, så det sikres, at den nye forpligtelse, der blev indgået på G8‑topmødet i Aquila, fører til lige så effektive resultater i bekæmpelsen af hungersnød i hele verden", sagde Karel De Gucht, EU-kommissær for udvikling og humanitær bistand.  Mere end en milliard mennesker verden over er underernærede; det er 15 % eller en sjettedel af hele verdensbefolkningen. Dette tal er stigende som følge af fødevarekrisen og finanskrisen. Fødevareusikkerheden er derfor en reel trussel mod virkeliggørelsen af alle millenniumudviklingsmålene (MDG-målene) om at bekæmpe den værste fattigdom inden udgangen af 2015.   EU har koncentreret sin bistand til udviklingslandene om fødevaresikkerhed, landbrug og udvikling af landdistrikter, og givet hurtig og omfattende støtte til bekæmpelse af den tiltagende hungersnød i hele verden. Et konkret resultat heraf er EU's tilsagn i forbindelse med dette års Aquila-initiativ om global fødevaresikkerhed. EU vil under dette initiativ bidrage med 2,7 mia. EUR, hvilket gør EU til den største bidragsyder. Af fødevarefaciliteten på 1 mia. EUR er der allerede tildelt 85 %, hvilket viser, at EU fortsat er fast besluttet på at forbedre levevilkårene for de fattigste verden over, og at EU indfrier sine løfter.   Siden oprettelsen i december sidste år af fødevarefaciliteten på 1 mia. EUR skønnes denne gennem de første videreløbende projekter at have hjulpet mere end 33 millioner mennesker – og resultaterne begynder nu at vise sig. F.eks. er der i Zimbabwe tilvejebragt 26 000 tons såsæd og gødningsstoffer til uddeling til 176 000 sårbare landbrugere – hvilket repræsenterer mellem 10 og 15 procent af de landbrugere i landet, der dyrker fællesarealer. Denne fælles indsats af EU og FN's Levnedsmiddel- og Landbrugsorganisation (FAO) vil potentielt kunne fordoble den traditionelle fødevareproduktion.   I Bangladesh har et program, der er gennemført sammen med Verdensfødevareprogrammet (WFP), allerede resulteret i, at 43 000 flere mennesker nu har adgang til fiskeri, og at yderligere 60 000 nu bor i områder, der er beskyttet mod saltvandsindtrængning.   Indbydelse til medierne :   Medierne er velkomne til at overvære et foredrag for de berørte parter, som holdes af hr. Koos Richelle, generaldirektør for Samarbejdskontoret EuropeAid:  Emne: "Erfaringer med fødevarefaciliteten: Et virkeligt globalt partnerskab og en hurtig indsats", torsdag den 15. oktober fra 13.00 til 14.00 på informationskontoret for eksternt samarbejde, Rue de la Loi 43, stueetagen, Bruxelles.  Nærmere oplysninger og tilmeld ing:     http://ec.europa.eu/europeaid/infopoint/conferences/2009/10-15_foodfacility_en.htm     Ba ggrund:   På grund af en krise, der opstod som følge af stærkt stigende fødevarepriser i udviklingslandene, godkendtes fødevarefaciliteten på 1 mia. EUR i december 2008 som en hurtig EU-hjælp til udviklingslandene.  Den samlede plan for gennemførelsen af fødevarefaciliteten omfatter en liste med 50 lande, som vil modtage og for tiden modtager bistand over en treårig periode. I april 2009 var der allerede tildelt 707 mio. EUR. Ud fra et ønske om partnerskab og effektivitet øger og støtter Europa-Kommissionen de bestående muligheder for politisk dialog, investeringer med henblik på fødevareproduktion og et sikkerhedsnet af organisationer, der er "fødevareeksperter". Støtten ydes således gennem internationale organisationer, regionale organisationer og nationale regeringer samt i forbindelse med indkaldelser af forslag til et beløb af 200 mio. EUR (forventet ved udgangen af 2009) for aktiviteter, der gennemføres af ikke-statslige aktører, organer i medlemsstaterne og andre støtteberettigede aktører.  Yderligere oplysninger om EU's politik og strategier for fødevaresikkerhed:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
