IP/09/348
Bruxelles, den 4. marts 2009Offentliggørelse af den almindelige
beretning om Den Europæiske Unions virksomhed i 2008Kommissionen har offentliggjort den almindelige
beretning om Den Europæiske Unions virksomhed i 2008. En række vigtige
begivenheder inden for de tolv måneder, bl.a. den internationale
finanskrise, klimaændringerne og flere internationale konflikter
medførte en hurtig og effektiv reaktion fra EU's side, hvorved Unionen kom
i forgrunden på den internationale politiske scene. Årets vigtigste
institutionelle begivenhed var processen med ratificering af Lissabon-traktaten,
som gik i stå i foråret på grund af Irlands ”nej” ved
folkeafstemningen, men blev sat i gang igen på Det Europæiske
Råds møde i december.
I anledning af offentliggørelsen af den almindelige beretning om 2008
udtalte Kommissionens formand José Manuel Barroso, at "efter at have
eksisteret i fyrre år beviste EU-institutionerne, at de var i stand til
hurtigt at reagere på de globale udfordringer, der opstod i 2008. Den
Økonomiske og Monetære Union, som nu har eksisteret i ti år, har
også vist, hvilken beskyttelse euroen yder i forbindelse med en
verdensomspændende finansiel krise".
Den almindelige beretning omhandler aktiviteterne i samtlige EU-institutioner
og -organer og søger at give et overblik over de vigtigste begivenheder og
tendenser, som har karakteriseret EU i 2008.
2008 var et år med mange store udfordringer, som medlemsstaterne og
institutionerne har imødegået i fællesskab. EU har haft en
ledende rolle i forbindelse med arbejdet hen imod en gennemgribende reform af
hele det internationale finansielle system. For at afbøde virkningerne af
den finansielle krise for de europæiske økonomier har EU vedtaget
hasteforanstaltninger, som skulle koordinere de europæiske reaktioner over
for denne globale krise. Den europæiske økonomiske genopretningsplan
anbefaler foranstaltninger på kort sigt, der kan stimulere
efterspørgslen og således bevare beskæftigelsen og bidrage til at
genskabe tilliden. Den omfatter desuden hurtige, målrettede og midlertidige
finanspolitiske incitamenter på ca. 200 mia. EUR eller 1,5 % af EU's
BNP.
Institutionerne påtog sig endvidere et stort politisk engagement i
forbindelse med det andet vigtige spørgsmål i 2008, nemlig
fastlæggelsen af en europæisk energipolitik, der tager højde for
klimaændringerne. Således nåede man på Det Europæiske
Råds møde i december til enighed om den ambitiøse pakke med
foranstaltninger vedrørende energi og klima, som skal sætte EU i stand
til at nedbringe drivhusgasemissionerne med mindst 20 % og øge den
vedvarende energis andel af energiproduktionen til 20 % i 2020.
En anden vigtig udvikling i 2008 var videreførelsen af processen med
ratificering af Lissabon-traktaten. Ved folkeafstemningen i Irland den 12. juni
(Irland var det eneste land, der holdt folkeafstemning) var der 53,4 %
nejstemmer. Alligevel blev der fundet en vej fremad: EU skulle afgive en
række juridisk bindende erklæringer om de aspekter af traktaten, som
har givet anledning til bekymring i Irland. Der vil så blive afholdt en ny
folkeafstemning i løbet af 2009 og inden den nuværende Kommissions
mandat er udløbet.
Udenrigspolitikken har haft en fremtrædende plads på den
europæiske scene i 2008, med bl.a. planen om
”Middelhavsunionen”, partnerskabet med landene i Østeuropa og
udviklingen af ”sortehavssynergien”. Desuden har løsningen af
den åbne konflikt, som brød ud i Georgien, og af problemet med
energiforsyningssikkerhed været vigtige prioriteter for EU.
Beretningen, der er på ca. 250 sider, beskriver udviklingen inden for de
forskellige aktivitetsområder i forhold til de fire strategiske
målsætninger, som Kommissionen vedtog i begyndelsen af sin
mandatperiode, dvs. velstand, solidaritet, sikkerhed og EU som en
verdenspartner. Tre kapitler omhandler i øvrigt henholdsvis aktiviteterne
inden for institutionerne og organerne, budgettet og de finansielle aktiviteter
samt den generelle politiske og økonomiske ramme for
fællesskabsaktiviteterne. Sidstnævnte kapitel sætter fokus
på fremskridtene i 2008 inden for så afgørende områder som
forbedring af lovgivningen og lettelse af virksomhedernes administrative
byrder.
Den almindelige beretning udgives på EU's 22 officielle sprog og er
tilgængelig på internettet via Europa-serveren på adressen: http://europa.eu/generalreport/fr/welcome.htm.
Den vil om kort tid kunne rekvireres fra de forskellige salgsagenter for
EU’s publikationer.
