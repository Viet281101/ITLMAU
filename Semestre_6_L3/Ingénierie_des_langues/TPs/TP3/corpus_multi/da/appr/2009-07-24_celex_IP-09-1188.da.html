IP/09/1188  Bruxelles, den 24. juli 2009 Kommissionen gør status over fremskridtet inden for bæredygtig udvikling I de senere år har EU integreret bæredygtig udvikling i en bred vifte af sine politikker. Bl.a. har EU taget teten i kampen mod klimaændringerne og indsatsen for at fremme en kulstoffattig økonomi. Samtidig findes der ubæredygtige udviklingstendenser i EU inden for en række områder, og indsatsen må intensiveres. Tre år inde i gennemførelsen af EU's strategi for bæredygtig udvikling har Kommissionen gjort status over udviklingen på EU-plan og igangsat overvejelser om, hvordan EU-strategien kan føres ind i fremtiden. Kommissionens formand, José Manuel Barroso, udtaler i denne forbindelse: "Vi har gjort solide fremskridt med at integrere bæredygtig udvikling i EU's politikområder. Ved denne nyvurdering vil vi pege på de fremskridt, vi har gjort igennem de seneste tre år, og på de områder, hvor der er behov for en yderligere indsats. Den økonomiske krise er en enestående lejlighed til at opbygge en ny bæredygtig økonomi gennem intelligent grøn vækst. Jeg håber, denne nyvurdering vil give anledning til overvejelser om, hvordan vi bedst skaber fremskridt inden for f.eks. energiforbruget på transportområdet, tabet af biodiversitet og forringelsen af vores økosystem".  Nyvurderingen bekræfter, at der har været en positiv udvikling i EU's politik inden for alle de syv prioriterede områder, strategien dækker. Eksempler herpå er EU's klima- og energipakke fra d ecember 2008, aktionerne til fremme af en grønnere transport og mere intelligente transportsystemer, forbedringerne af energieffektiviteten i bygninger, revisionerne af direktiverne om miljørigtigt design og miljømærkning, udformningen af rammerne for en integreret havpolitik og EU's sundhedsstrategi, arbejdet med migration og bekæmpelsen af fattigdom og social udstødelse. Der er også gjort fremskridt med arbejdet inden for de tværgående områder uddannelse, forskning og finansiering. Der er dog fortsat ubæredygtige udviklingstendenser inden for en række områder. F.eks. er efterspørgslen efter naturressourcerne voksende, der forekommer tab af biodiversitet, og energiforbruget inden for transport fortsætter med at stige .  Den aktuelle økonomiske og finansielle krise har vist, at bæredygtighed også er en nøglefaktor for finanssektoren og økonomien som helhed. De foranstaltninger, der træffes for at støtte realøkonomien og mindske de samfundsmæssige virkninger af den aktuelle krise, skal være i harmoni med de langsigtede bæredygtighedsmål og en strategi om intelligent grøn vækst.  Nyvurderingen lægger op til overvejelser om, i hvilken retning EU's strategi for bæredygtig udvikling kunne udvikle sig i fremtiden. Blandt de punkter, der kunne overvejes, er at sikre en højere grad af overensstemmelse med Lissabonstrategien for vækst og beskæftigelse og andre tværgående EU-strategier, en yderligere strømlining af strategien og en bedre overvågning og koordinering.   Den rap port, der vedtages i dag, vil være en lejlighed for Det Europæiske Råd til på dets næste møde i december at nyvurdere prioriteringen og udstede retningslinjer for strategiens fremtid.   Rapporten vil blive ledsaget af Eurostats overvågningsrapport om bæredygtig udvikling, som udsendes hvert andet år og vil blive offentliggjort senere i 2009.  Baggrund  Den fornyede EU-strategi for bæredygtig udvikling, som blev vedtaget i juni 2006, søger at takle syv hovedudfordringer: klimaændringer og ren energi, bæredygtig transport, bæredygtigt forbrug og bæredygtig produktion, bevaring og forvaltning af naturressourcer, offentlig sundhed, social udstødelse, demografi og migration og fattigdom i verden. Det Europæiske Råd anmodede på sit møde i december 2007 Kommissionen om inden juni 2009 at udarbejde anden statusrapport om EU-strategien for bæredygtig udvikling. Denne nyvurdering efterkommer Det Europæiske Råds anmodning.   Rapporten findes på:    http://ec.europa.eu/sustainable/welcome/index_en.htm
