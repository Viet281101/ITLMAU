IP/09/272
Bruxelles, den 17. februar 2009Indstiftelse af den første
EU-sundhedspris for journalister i forbindelse med kampagnen "Et EU for
patienterne"Europa-Kommissionen indstifter i dag den
første EU-sundhedspris for journalister, der skriver om sundhed i de trykte
medier og i onlineartikler. Denne prestigefyldte pris er et vigtigt element i
den nyligt lancerede kampagne "Et EU for patienterne". Prisen gives både
for at anerkende og for at fremme journalistik af høj kvalitet om sundhed i
hele EU. Formålet er at skabe og bidrage til debat om
sundhedsspørgsmål i EU og særlig de initiativer, der tages i
forbindelse med kampagnen "Et EU for patienterne".
Androulla Vassiliou, EU-kommissær med ansvar for sundhed, sagde "Prisen
skal betragtes som en anerkendelse af journalisternes rolle og ansvar i
formidlingen af EU's sundhedspolitikker og -aktioner til EU-borgerne. De
initiativer, der tages under kampagnen "Et EU for patienterne" vedrørende
f.eks. kræftscreening, patientsikkerhed, organdonation og
organtransplantation, anvendelse af antibiotika samt sundhedsydelser på
tværs af grænserne, berører os alle og viser, at Kommissionen
prioriterer, at borgerne kommer i første række. Jeg håber, at
denne pris vil medvirke til at skabe debat på lokalt, nationalt og
europæisk plan."
Artikler, der er offentliggjort på tryk eller i onlinepublikationer
mellem den 2. juli 2008, hvor initiativet "Et EU for patienterne" blev vedtaget,
og den 15. juni 2009, der er fastsat som sidste frist, kan komme i betragtning.
Journalisterne opfordres til at indsende deres artikler under anvendelse af
onlineskemaet på kampagnens hjemmeside. Yderligere oplysninger om regler og
betingelser findes på hjemmesiden. 
Vinderen udvælges ad to omgange. Nationale juryer, der ledes af en
medarbejder fra Kommissionens repræsentationskontor og består af to
sundhedseksperter og to journalister, udvælger først en national
finalist fra hver medlemsstat. I anden runde udvælges vinderen og de
journalister, der kommer ind på anden- og tredjepladsen. Denne opgave
udføres af EU-juryen, der ledes af Europa-Kommissionens
generaldirektør for sundhed og forbrugere, Robert Madelin. Navnene på
medlemmerne af de nationale juryer og EU-juryen offentliggøres på
kampagnens hjemmeside, så snart de er bekræftet. 
De 27 finalister inviteres til Bruxelles i efteråret 2009, hvor de skal
deltage i et medieseminar om EU-sundhedsspørgsmål, og hvor
EU-kommissær Androulla Vassiliou er vært ved en prestigefyldt
prisoverrækkelsesceremoni. Førsteprisen er på 5 000 EUR,
andenprisen på 3 000 EUR og tredjeprisen på 2 000 EUR. EU's
sundhedspris for journalister og kampagnen "Et EU for patienterne" finansieres
over det andet EU-handlingsprogram for sundhed 2008-2013.
Det er hensigten, at overrækkelsen af EU-sundhedsprisen skal være
en årlig begivenhed, og at prisen senere udvides til også at omfatte
de audiovisuelle medier. Det vil afhænge af, hvordan begivenheden
forløber i år, og hvilken lære man kan drage af erfaringerne fra
dette første år.
Nærmere oplysninger om indsendelse af artikler og om EU-sundhedsprisen
for journalister findes på hjemmesiden for kampagnen "Et EU for
patienterne": 
http://ec.europa.eu/health-eu/europe_for_patients/index_en.htm
Det andet EU-handlingsprogram for sundhed 2008-2013:
http://ec.europa.eu/health/ph_programme/pgm2008_2013_en.htm
