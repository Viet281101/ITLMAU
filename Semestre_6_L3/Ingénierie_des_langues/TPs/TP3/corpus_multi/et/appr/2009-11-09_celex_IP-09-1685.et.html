IP/09/1685   Brüssel, 9. november 2009  Euroopa Liit taastekitab Berliini müüri langemise tähistamiseks doominoefekti Täna ühinevad Euroopa Komisjoni ja Euroopa Parlamendi presidendid, riigipead ning ka sajad tuhanded inimesed, et tähistada Berliini müüri langemise 20. aastapäeva – erakordset sündmust kaasaja ajaloos ja Euroopa integratsiooni pöördepunkti.  President Barroso, kes osaleb täna õhtul Berliinis Brandenburgi värava ees toimuval ametlikul pidustusel „Festival of Freedom” (vabaduse festival), lausus:  „Berliini müüri langemine sümboliseerib lisaks Kesk- ja Ida-Euroopas valitsenud totalitarismi kokkuvarisemisele ka võimast Saksamaa ja kogu Euroopa taasühinemist .  1989. aasta 9. november oli päev, millal kõik tundus võimalik, mille võtmesõnadeks olid õnn, vabadusetahe ja rahumeelse revolutsiooni idee.  See oli tõeliselt ajalooline päev, mis meenutas mulle mitmel põhjusel 18aastase tudengina kogetud Portugali 1974. aasta revolutsiooni." „1989. aasta muutis Euroopat ja Berliini müüri langemine oli üks meie ajastu silmatorkavamaid sümboleid," märkis Euroopa Komisjoni asepresident Margot Wallström, kes vastutab institutsioonidevaheliste suhete ja teabevahetusstrateegia eest.  Tähistamaks raudse eesriide langemist on Euroopa Komisjon loosungi all „Ühtne ja vaba Euroopa” organiseerinud terve aasta jooksul palju tegevusi ja üritusi nii riiklikul kui ka ELi tasandil.  Täna õhtul on Berliini kogunemas sajad tuhanded inimesed, kes tähistavad Berliini müüri langemise aastapäeva.  Komisjoni president José Manuel Barroso ühineb nendega, et pöörduda rahva poole lühikese kõnega.  Pidustuse „Festival of Freedom” keskse osa moodustab kunstiprojekt, mis kordab 1989. aasta sündmuste doominoefekti.  Üritusel, mille organiseerijad on Berliini linn koos Euroopa Komisjoni kommunikatsiooni peadirektoraadi ja komisjoni esindusega Berliinis, asetatakse 1,2 km ulatuses Berliini müüri endisele asukohale Charlie piiripunktist Riigipäevahoone Reichstagini 1000 hiiglasuurt doominoklotsi, millel lastakse müüriga sarnaselt langeda.  Sümboolsete doominoklotside maalijad on erinevatest maailma paikadest pärit inimesed, peamiselt koolilapsed, kuid ka mitmed avaliku elu tegelased, sealhulgas ka Euroopa Komisjoni president Barroso ja Euroopa Parlamendi president Jerzy Buzek, kes annavad niiviisi oma panuse Berliini doominomüüri kukutamisele. Lisateave:    www.europa1989-2009.eu      http://www.mauerfall09.de/en/home.html
