IP/09/1572  Brüssel, 22. oktoober 2009 Noorteauhinna konkurss näitab, et Euroopa noored tahavad vaesuse vastu võidelda  Täna anti Stockholmis Euroopa 2009. aasta arengupäevade raames üle arenguteemaline 2008–2009. aasta noorteauhind.  Plakati- ja videokonkursile esitatud tööde kvaliteet näitab, kui tõsiselt suhtuvad Euroopa noored võitlusesse vaesuse vastu.  Euroopa Komisjoni arengu ja humanitaarabi volinik Karel De Gucht sõnas:  „Õpilased lähenesid tänavuse aasta teemale „Inimareng Aafrikas” elava kujutlusvõimega ja väga tundlikult,  mis näitab, et nad on täpselt aru saanud, mis on meie arenguabi eesmärgid ning milleks on Euroopa abi vaja.  Need noored eurooplased on tõelised Euroopa ja Aafrika arengukoostöö saadikud.”  16–18-aastele korraldatud plakati- ja videokonkursi 54 finalistile anti üle auhinnad Stockholmi kultuurikeskuses toimunud tseremoonial.  Euroopa Komisjoni volinik Karel De Gucht kuulutas välja esimese ja teise auhinna võitjad ning premeeris neid.  Esimese auhinna võitis 27 finalisti (igast liikmesriigist üks), kes sõidavad viiepäevasele reisile Aafrikasse, et näha oma silmaga, kuidas tehakse arengukoostööd.  Nad külastavad arenguprojekte ja kohtuvad omavanuste noortega.  Loodetavasti jagavad nad saadud kogemusi sõprade ja sugulastega ning võtavad seega kanda arengukoostöö saadikute rolli.  Teise auhinna võitnud 27 finalistile anti auhinnatseremoonial selle kohta diplom ning nad osalesid noorte teavitusprogrammis, mis korraldati Stockholmis Euroopa arengupäevade raames ning mille käigus toimus ka arenguteemaline viktoriin ja muusikaetendus.  Auhinnatseremooniat juhatas Rootsi televisiooni ja MTV muusikakanali saatejuht Shire Raghe.  Võitjate plakateid näidati ürituse ajal toimunud väljapanekul.   Tänavusel arenguteemalisel noorteauhinna konkursil osales üle 1 200 Euroopa noore.  Ürituse edu on märk sellest, et noored on arenguküsimustest tõeliselt huvitatud ja tahavad vaesuse vastu võidelda.  Taust:  Euroopa Komisjon korraldab Euroopa noorteauhinna konkurssi, et suurendada noorte teadlikkust arenguküsimustest.  Osaleda võivad Euroopa Liidu õpilased vanuses 16–18 aastat.  Konkurss korraldati esimest korda 2006. aastal ning selle keskmes on Aafrika ja arenguküsimused.  Tänavuse konkursi teemad olid sooline võrdõiguslikkus, lapsed ja noored ning kultuuriline mitmekesisus, mis koondusid üldteema „Inimareng Aafrikas” alla.  Žüriisse kuulusid eri valdkondade, sh arenguhariduse, kunsti ja meedia asjatundjad.   Euroopa arengupäevad on arengufoorum, mida korraldavad Euroopa Komisjon ja ELi eesistujariik. Sel aastal toimuvad arengupäevad Stockholmis 22.–24. oktoobril. Üritusel osaleb ligikaudu 4 000 inimest ja 1 500 organisatsiooni, kes tegutsevad arenguvaldkonnas. Kogunevad 125 riigi esindajad, kelle hulgas on riigipead ja maailma arvamusliidrid, näiteks Nobeli preemia laureaadid. Arenguteemaline noorteauhinna konkurss:    http://www.dyp2008.org/    Võitjad ning auhinnatud plakatid ja videod (saab alla laadida ja meedias vabalt kasutada):    http://www.dyp2008.org/ww/en/pub/dyp2008/enter.htm    Arengupäevad:    http://www.eudevdays.eu/about_the_event/introduction_en.htm
