IP/09/276
Brüssel, 18. veebruar 2009Kadunud laste otsimise abitelefon 116000
töötab viies liikmesriigisKaks aastat tagasi reserveeris Euroopa Komisjon
numbri 116000 ELi ühtsele kadunud laste otsimise abitelefonile (IP/07/188)
ja kutsus liikmesriike üles numbrit kasutusele võtma. Kui eelmisel
aastal toimis number 116000 üksnes Ungaris (IP/08/1129),
siis tänaseks on komisjoni korduvate üleskutsete järel teinud
kõik ELi liikmesriigid numbri kättesaadavaks abitelefoni teenuse
osutajatele. Numbrile on määratud kindlad teenuseosutajad üheksas
liikmesriigis võrreldes eelmise aasta seitsmega. 116000 numbri teenus
toimib viies riigis (Kreeka, Ungari, Madalmaad, Portugal ja Rumeenia). Peagi
rakendatakse teenus tööle veel kahes riigis (Belgia ja Slovakkia).
Olles tähelepanelikult jälginud numbri 116000 reserveerimist ELi
liikmesriikide poolt, nagu ELi õigusaktid nõuavad, kutsub komisjon
nüüd liikmesriike taas üles toetama ja juhendama abitelefoni
116000 tulevasi operaatoreid, et lastevanemad ja lapsed saaksid vajaduse korral
kõikjal Euroopas numbrile 116000 helistada.
„See, et kadunud laste otsimise abitelefon 116000 töötab
nüüd Kreekas, Ungaris, Madalmaades, Portugalis ja Rumeenias, on hea
uudis. Samas oleks ma teistelt liikmesriikidelt oodanud innukamat
lähenemist. Kui tegemist on meie laste turvalisusega, ei saa me endale
lubada enesega rahulolu,” sõnas ELi infoühiskonna ja meedia
volinik Viviane Reding. „Ma kutsun liikmesriike üles seisma oma
ülesannete kõrgusel ja teavitama teenuseosutajaid 116ga algavate
numbrite kättesaadavusest, et saaksime kõikjal ELis abitelefonid
kiiresti käivitada. Lisaks õiguslikele kohustustele, mille
jõustamist ma hoogsalt jätkan, lasub meil moraalne kohustus Euroopa
lastevanemate ja laste ees.”
Tänase
seisuga töötab ELi kadunud laste otsimise abitelefon 116000 viies ELi
liikmesriigis (Kreeka, Ungari, Madalmaad, Portugal ja Rumeenia). Nendes
riikides on numbrile määratud teenuseosutajad, kes peavad suutma
nõuetekohaselt tegeleda tasuta üleriigiliste kõnedega 24 tundi
päevas ja 7 päeva nädalas. Ungaris on alates numbri 116000
kasutuselevõtust tehtud igas kuus ligikaudu 40 000 kõnekatset,
millest Ungari abitelefoni operaator Kék
Vonal suudab vastata umbes kuuele kuni seitsmele tuhandele.
Eelmisel aastal tõestas 116000 oma lisandväärtust
piiriülese lapseröövi juhtumi puhul. Belgias röövis isa
oma kolm tütart vanuses seitse, kümme ja neliteist ning peitis neid
üheksa ja pool kuud kehvades ja ohtlikes tingimustes. 2008. aasta
septembris alustas Portugali telekanal RTP-TV Belgia ja Portugali kadunud laste otsimise abitelefoni
116000 taotlusel oma õhtuseid uudiseid abipalvega esitada teavet nende
kadunud laste kohta ja näitas lõpuks tervel ekraanil numbrit 116000.
Vaid mõned minutid pärast saadet oli juhtum lahendatud. Numbri 116000
üleeuroopaline kasutuselevõtt lihtsustaks ja tõhustaks
otsingukampaaniaid ja rahvusvahelist koostööd. Abitelefonid saaksid
kooskõlastatumalt lahendada laste piiriülese kadumise juhtumeid.
2007. aasta oktoobris reserveeritud kahe muu numbri, 116111 (laste
abitelefon) ja 116123 (emotsionaalset tuge pakkuv abitelefon)
kasutuselevõtt edeneb samuti jõudsalt. 
Võrreldes eelmise aasta kümnega on numbrile 116111
määranud operaatori kuusteist liikmesriiki (Bulgaaria, Tšehhi
Vabariik, Saksamaa, Taani, Eesti, Kreeka, Soome, Ungari, Iirimaa, Läti,
Madalmaad, Poola, Portugal, Rumeenia, Rootsi ja Slovakkia). Määramine
on pooleli kahes riigis (Küpros ja Hispaania). Kui eelmisel aastal
töötas 116111 üksnes Ungaris, siis
nüüd toimib see üheksas liikmesriigis (Tšehhi
Vabariik, Saksamaa, Taani, Eesti, Ungari, Poola, Portugal, Rumeenia, Slovakkia)
ja lastakse varsti käiku veel viies riigis (Kreeka, Soome, Iirimaa,
Läti, Rootsi). 
Emotsionaalset tuge pakkuvale abitelefonile 116123 on operaator
määratud seitsmes liikmesriigis (Austria, Saksamaa, Soome,
Iirimaa, Madalmaad, Rootsi, Sloveenia). Määramine on pooleli
Küprosel. 116123 töötab Austrias ja võetakse peatselt
kasutusele veel kolmes riigis (Saksamaa, Rootsi ja Sloveenia).
Komisjoni eelmise aasta juuli eduaruanne osutas sellele, et liikmesriigid on
seni teinud vähe pingutusi, et teavitada võimalikke teenuseosutajaid
116ga algavatest numbritest ja kutsus neid üles tegema rohkem (IP/08/1129).
Eelkõige saavad liikmesriigid suurendada jõupingutusi seoses
võimalike teenuseosutajate (kes tavaliselt ei ole kursis
telekommunikatsiooni valdkonnaga) nõustamisega selles vallas, kuidas
käib numbri määramine, ja tagada neile ühtse kontaktpunkti
mõnes ministeeriumis või riigi reguleerivas asutuses. 
Taustteave
Euroopa Komisjon tegi 2006. aasta juulis ettepaneku reserveerida üks
ühine telefoninumber selleks, et teatada kadunud lastest (116000), ja teine
selleks, et lapsed saaksid vajadusel korral abi paluda (116111). Enne seda oli
vastu võetud ELi lapse õiguste strateegia (IP/06/927).
Vastavalt 15. veebruaril 2007 ja 30. oktoobril 2007 otsustas komisjon
kõikides liikmesriikides reserveerida telefoninumbrid 116000 (IP/07/188)
ja 116111. Otsusega kohustatakse ELi riike muutma 116ga algavad numbrid
kõikidele kättesaadavaks, kuid riigid ei ole kohustatud numbreid
kindlatele teenuseosutajatele määrama ega tagama teenuse osutamist.Lisateave 116ga algavate numbrite kohta: 
http://ec.europa.eu/information_society/policy/ecomm/current/pan_european/index_en.htm
