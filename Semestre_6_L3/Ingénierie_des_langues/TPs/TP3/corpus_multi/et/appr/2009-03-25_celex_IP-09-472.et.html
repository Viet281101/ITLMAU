IP/09/472
Brüssel, 25. märts 2009ELi komisjon võitleb orjanduse
tänapäevase vormi ja laste seksuaalse kuritarvitamise
vastuEuroopa Komisjon võttis täna vastu kaks
ettepanekut, millega kehtestatakse uued eeskirjad inimkaubanduse ning laste
seksuaalse kuritarvitamise, ärakasutamise ja lapsporno vastase
võitluse tõhustamiseks. Uute ettepanekutega asendatakse seni kehtinud
õigusaktid, mis võeti vastu vastavalt 2002. ja 2004. aastal.
Ettepanekutega tagatakse õigusaktide täielik vastavus Euroopa
kõrgeimatele standarditele, nähakse ette ohvrite senisest parem
abistamine ning võetakse senisest jõulisemad meetmed kurjategijate
suhtes, kes vastutavad laste seksuaalse kuritarvitamise ja inimkaubanduse eest.
Ettepanekutes käsitletakse ka küberruumis kiiresti arenevaid
tehnoloogiaid.
Asepresident Barrot, kes vastutab õigus-, vabadus- ja
turvalisusküsimuste eest, rõhutas, et komisjon soovib aidata kaasa
sellise ELi kujunemisele, kes suudab kõige haavatavamaid kodanikke
tõhusalt kaitsta kõige raskemate kuritegude eest.
“Inimkaubandusest rääkides peame silmas naisi ja tüdrukuid,
kes on sunnitud seksuaalsesse orjusesse; pekstud ja väärkoheldud
lapsi, keda sunnitakse kerjama ja varastama, ning noori täiskasvanuid, kes
peavad väga väikese palga eest töötama kohutavates
tingimustes. Laste seksuaalse kuritarvitamise ja ärakasutamise all
mõistame laste vastu suunatud kohutavaid kuritegusid, mis jätavad
neile sügava jälje ja põhjustavad kannatusi kogu
eluks.“
Olulisemad faktid ja arvandmed
Rahvusvahelise Tööorganisatsiooni kohaselt hõlmab
üleilmne riikidevaheline ja riigisisene inimkaubandus kokku 1 225 miljonit
inimest. Enamikku inimkaubanduse ohvreid kasutatakse ära kas
prostitutsioonis (45 %) või tööjõuna (32 %). Ärilisel
eesmärgil seksuaalselt ärakasutatutest on valdav osa (98 %) naised ja
tüdrukud. Olemasolevate arvandmete alusel on põhjust oletada, et igal
aastal hõlmab ELi suunatud või ELis toimuv inimkaubandus sadu
tuhandeid inimesi. 
Uuringud näitavad, et Euroopas kannatab märkimisväärne
vähemus, st teaduslike andmete kohaselt 10–20 % lastest
lapsepõlves seksuaalse väärkohtlemise all.
2008. aastal leiti rohkem kui 1 000 ärilisel eesmärgil ja ligikaudu
500 mitteärilisel eesmärgil loodud laste kuritarvitamist kujutava
sisuga veebisaiti, millest 71 % asus Ameerika Ühendriikides. Hinnanguliselt
on ligikaudu 20 % lapspornot kujutavatest veebisaitidest mitteärilist
laadi (enamik neist partnervõrgus (P2P)). 
Hinnanguliselt paneb keskmiselt ligikaudu 20 % seksuaalsetes
süütegudes süüdimõistetud isikutest (suured
erinevused õigusrikkujate erinevate kategooriate lõikes) pärast
süüdimõistmist toime uue süüteo.
Uued ettepanekud
Kahes ettepanekus nõukogu raamotsuste kohta kohustatakse ELi riike
tegutsema kolmes valdkonnas: esitama kurjategijatele süüdistuse,
kaitsma ohvreid ja tõkestama süütegusid.
Ettepanekuga võidelda inimkaubanduse vastu ühtlustatakse
riiklikke õigusakte ja karistusi, et tagada kuriteo toimepanijate
vastutuselevõtmine ka juhul, kui nad on kuriteo toime pannud
välismaal. Ettepanekuga lubatakse politseil telefonikõnesid pealt
kuulata ja teostada üldist pealtkuulamist ning kasutada muid samalaadseid
vahendeid, mida kasutatakse organiseeritud kuritegevuse vastu võitlemisel.
Ohvritele võimaldatakse majutust ja arstiabi ning vajaduse korral
politseikaitset, et nad taastuksid oma läbielamistest ja ei kardaks anda
tunnistusi teo toimepanijate vastu. Ohvreid kaitstakse kriminaalmenetluse ajal
uute traumade eest, mille võivad näiteks põhjustada uurimise ajal
esitatavad küsimused nende kogemuste kohta seoses seksuaalse
ärakasutamisega. Ohvrid saavad kogu menetluse jooksul tasuta õigusabi,
sealhulgas rahalise hüvitise taotlemiseks. Ettepanekuga julgustatakse
määrama karistusi inimkaubanduse ohvrite pakutavaid seksuaalteenuseid
kasutatavatele klientidele ja inimkaubanduse ohvreid ärakasutatavatele
tööandjatele. Ettepanekuga luuakse ka sõltumatud üksused
nimetatud meetmete rakendamise jälgimiseks.
Ettepanekuga võidelda laste seksuaalse kuritarvitamise ja
ärakasutamise vastu lihtsustakse laste kuritarvitajate karistamist,
nähes selleks ette kriminaalkaristused kuritarvitamise uute vormide eest,
nagu lapse seksuaalne ahvatlemine, st laste ahvatlemine Internetis ja laste
kuritarvitamine, lapsporno vaatamine ilma materjali allalaadimata või laste
sundimine veebikaameras seksuaalselt poseerima. Seksituristile, kes reisis laste
kuritarvitamiseks välismaale, esitatakse koju jõudes
süüdistus. Selleks et säästa lapsohvreid uuest traumast, on
neil õigus anda kohtus tunnistusi ilma õigusrikkujaga kohtumata ning
nad saavad tasuta abi juristilt. Iga õigusrikkujat tuleks hinnata eraldi ja
tal peaks olema juurdepääs individuaalsele ravile, et ta ei paneks
toime uusi kuritarvitusi. Õigusrikkujate suhtes kehtestatud keeld osaleda
tegevuses, mis eeldab kontakte lastega, peaks olema tõhus mitte ainult
riigis, kus nad süüdi mõisteti, vaid kogu ELis.
Töötatakse välja süsteemid, millega tõkestatakse
juurdepääs lapspornot sisaldavatele veebisaitidele.
Ettepanekuid hakkab arutama Euroopa Liidu Nõukogu ja kui need kiidetakse
heaks, siis võetakse need üle riiklikku õigusse.
Asepresident Barroso sõnul on sõnum selge. “Sellised
piiriülesed kuriteod on lubamatud, mistõttu Euroopa jätkab
kõrgeimate ja julgeid eesmärke teenivate standardite kehtestamist, et
võidelda selliste kuritegude vastu.“
