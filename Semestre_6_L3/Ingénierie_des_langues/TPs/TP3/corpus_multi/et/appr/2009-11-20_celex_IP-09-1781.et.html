IP/09/1781 Brüssel, 20. november 2009  Ühise põllumajanduspoliitika lihtsustamine: komisjon võtab ette uued lihtsustamisprojektid  Euroopa Komisjoni põllumajanduse ja maaelu arengu peadirektoraat avaldas täna aruande tagasiside kohta, mis saadi seoses liikmesriikide poolt komisjonile aprillikuus ühiselt esitatud 39 lihtsustamisettepanekuga. Töödokument sisaldab teavet hindamisprotsessi tulemuste ja 2009. aasta märtsist alates tehtud edusammude hetkeseisu kohta. Aruannet hakatakse arutama detsembris põllumajandusnõukogus.  „Euroopa põllumehi ei tohiks piirata liiga keerukad eeskirjad ja bürokraatia, eriti praeguses majandusolukorras,” ütles põllumajanduse ja maaelu arengu volinik Mariann Fischer Boel.  „Aruanne on tõestuseks, et me toetame seda seisukohta.  Me ei kiida silmakirjalikult lihtsustamist, vaid suhtume sellesse tõsiselt.”  Suurem osa 39 ettepanekust sai positiivse hinnangu.  Komisjon kavatseb neid edasi arendada ja kiiresti rakendada.  Tegelikult on juba mitme ettepaneku kallal tööd tehtud ja need on lisatud otsemaksete läbivaadatud eeskirjadesse, mida kohaldatakse alates 1. jaanuarist 2010.  Komisjoni töödokumendis on esitatud ka terve rida täiendavaid ideid lihtsustamiseks (nt selgemad põllumajandustoodete müügiedenduskavad).  Komisjon kaalub veiseliha vabatahtliku märgistamise eeskirjade võimalikku kaotamist ja võimalust ühtlustada teatavate maaelu arengu meetmete ja otsemaksete maksetähtajad.   Komisjon on tegelenud ühise põllumajanduspoliitika lihtsustamise küsimusega alates esimese sellekohase teatise avaldamisest 2005. aastal.  Praegused meetmed on osa paremat õiguslikku reguleerimist käsitlevast üldisest strateegiast, mille üks eesmärkidest on kärpida halduskulusid aastaks 2012 veerandi võrra.   Aruanne on kättesaadav aadressil     http://ec.europa.eu/agriculture/simplification/index_en.htm
