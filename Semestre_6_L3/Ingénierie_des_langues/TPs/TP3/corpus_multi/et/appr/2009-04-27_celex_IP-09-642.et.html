IP/09/642
Brüssel, 27 aprill 2009Barca aruanne: Volinik Danuta Hübner ja
Fabrizio Barca tutvustavad ELi ühtekuuluvuspoliitika reformimise
ettepanekuidEuroopa Komisjoni regionaalpoliitika volinik Danuta
Hübner ja Itaalia majandus- ja rahandusministeeriumi peadirektor Fabrizio
Barca tutvustavad oma järeldusi „Barca aruande –
ühtekuuluvuspoliitika reformimise tegevuskava” kohta. Voliniku
tellitud aruandes esitatakse Euroopa ühtekuuluvuspoliitika
põhimõtted ja pakutakse välja soovitused põhjalikuks,
kümnel „sambal” põhinevaks reformiks. Doktor Barca
ettepanekud on välja arendatud komisjonist täielikult sõltumata
ja neisse andsid oma panuse akadeemilised eksperdid ja liikmesriikide ametnikud
mitmete 2008. aastal korraldatud kohtumiste jooksul. Aruanne moodustab osa
põhjalikust arutelust tulevikupoliitika üle pärast 2013. aastat,
millega tehti algust 2007. aastal majandusliku ja sotsiaalse ühtekuuluvuse
neljanda aruande näol. 
Volinik Hübner märkis: „Barca aruanne kinnitab, et
ühtekuuluvuspoliitika on Euroopa lõimimisprotsessi alustala. Selles
tunnustatakse asjaolu, et kõik piirkonnad peaksid suutma
teostada oma majandusarengualast potentsiaali ja et poliitika peaks kasu tooma
kõigile kodanikele nende asukohast olenemata. Aruanne kinnitab, et
eelnevatel aastatel juba sisseviidud reformid on olnud õiged. Selles
viidatakse ka uutele, julgetele võimalustele, mis avardavad poliitika
uuendamise osas meie vaatepunkti.” 
Fabrizio Barca rõhutas: „Aruandes esitatud praktiline ja
teoreetiline ülevaade näitab, et Euroopa Liit vajab majandusliku ja
sotsiaalse arengu poliitikat, mis on kohandatud väga erinevate paikade
erivajadustega. See poliitika peab olema võimeline suurendama ELi
kodanike võimalusi seoses turgude ühtlustamisega ja astuma vastu
sellega seonduvatele probleemidele. Reformitud ühtekuuluvuspoliitika saab
ootusi täita, kasutades nüüdisaegset metoodikat, kindlat
tulemustele keskendumist ja kaasaegset mitmetasandilist
juhtimist.”
Aruande reformimisalased soovitused põhinevad kümnel
„sambal”:
1: Keskendumine põhiprioriteetidele 
Dr Barca sõnul peaks EL suunama umbes 65% oma rahalistest vahenditest
kolmele või neljale põhiprioriteedile, jagades vahendeid
liikmesriikide ja regioonide vahel sõltuvalt vajadustest ja strateegiatest.
Rahaliste vahendite jaotamise kriteeriumid jääksid paljuski sarnaseks
praegustega (st põhinedes SKP-l elaniku kohta). Üks-kaks
põhiprioriteeti peaksid keskenduma sotsiaalsele kaasatusele, et
võimaldada „piirkondliku sotsiaalse tegevuskava” arendamist.2: Uus strateegiline raamistik 
Tuleks laiendada strateegilist dialoogi komisjoni ja liikmesriikide (või
mõnel juhul regioonide) vahel, mis peaks põhinema Euroopa
strateegilise arengu raamistikul, pannes paika selged tulemuste hindamise
põhimõtted, näitajad ja eesmärgid.
3: Uus lepinguline suhe, rakendamine ja aruandlus
Komisjon ja liikmesriigid peaksid välja arendama uut tüüpi
lepingu (riiklik strateegiline arenduskokkulepe), milles keskendutaks
tulemustele ja kontrollitavatele kohustustele.
4: Põhiprioriteetide tõhustatud juhtimine
Komisjon peaks määrama riiklikele institutsioonidele tingimused,
mille täitmine oleks alusnõudeks rahaliste vahendite jagamisel
konkreetsetele prioriteetidele, ja peaks hindama eesmärkide täitmisel
tehtud edusamme. 
5: Täiendav, uuenduslik ja paindlik kulutamine
Luues otsese seose stabiilsuse ja kasvu paktiga, peaks komisjon tugevdama
täiendavuspõhimõtet, millega tagatakse, et liikmesriigid ei
asenda riiklikke kulutusi ELi kulutustega. On vaja määrata
lepingulised kohustused tagamaks, et meetmed on uuenduslikud ja kätkevad
endas lisaväärtust.
6: Eksperimenteerimise edendamine ja kohaliku tasandi osalejate
mobiliseerimine 
Komisjon ja liikmesriigid peaksid julgustama eksperimenteerimist. Samuti
peaksid nad looma parema tasakaalu selliste nähtuste vahel nagu poliitikas
osalemiseks kohalikul tasandil ajendite loomine ja poliitika huvigruppidepoolse
„omastamise” vältimine. 
7: Õppeprotsessi edendamine: samm kavandatava mõju hindamise
suunas
Selle hindamiseks, missugune oleks mingi tulemus olnud ilma toimunud
sekkumiseta, kasutatavate meetodite parem struktuur ja rakendamine parandaks
arusaamist sellest, mis töötab ja kus, ning avaldaks
distsiplineerivat mõju tegevuste kavandamisel.
8: Komisjoni kui pädevuskeskuse rolli tugevdamine  
Spetsiifilisemate kogemuste arendamine komisjonis ja suurem
kooskõlastatus peadirektoraatide vahel, et vastata komisjoni suurenenud
osatähtsusele ja diskretsiooniõigusele poliitikas, mis tähendaks
olulisi investeeringuid inimressurssidesse ja korralduslikesse
muudatustesse.
9: Finantsjuhtimine ja kontroll 
Tõhustada struktuurifondide haldamist, järgides töös
olevat lihtsustamiskava ning kaaludes muid võimalusi komisjonil,
liikmesriikidel ja abisaajatel lasuvate kulude ja koormuse
vähendamiseks.
10: Kõrgetasemelise poliitilise kontrollisüsteemi
tugevdamine
Tugevdada kontrollisüsteemi komisjoni, Euroopa Parlamendi ja
nõukogu vahel, luues ühtekuuluvuspoliitika alase ametliku
nõukogu. Julgustada ühekuuluvuspoliitika sisu, tulemuste ja mõju
üle toimuvat arutelu. 
 Aruannet terviklikul kujul ja kõiki taustdokumente saab lugeda siin:http://ec.europa.eu/regional_policy/policy/future/barca_en.htm
