IP/09/190
Brüssel, 29. jaanuar 2009Tarbijakaitse: EL keelustab
dimetüülfumaraadi kasutamise sellistes laiatarbekaupades nagu diivanid
ja kingadVarsti keelustatakse terves ELis
dimetüülfumaraadi kasutamine igapäevastes laiatarbekaupades,
näiteks diivanites ja kingades, sest see biotsiid on sadade tarbijate
hulgas kutsunud esile tõsiseid allergilisi reaktsioone. Täna
hääletasid liikmesriigid Euroopa Komisjoni otsuse eelnõu poolt,
millega tagatakse, et selliseid laiatarbekaupu nagu nahkdiivanid või
jalanõud, mis sisaldavad ülitundlikkust põhjustavat
dimetüülfumaraati, ei või ELis turustada. Kui sellised tooted on
juba turule viidud, tuleb need viivitamata ringlusest ja turult kõrvaldada
Prantsusmaal, Soomes, Poolas, Rootsis ja Ühendkuningriigis ilmnesid
dimetüülfumaraati sisaldanud toodetega kokku puutunud tarbijatel
tõsised terviseprobleemid, sealhulgas sügelus, ärritus, punetus
ja põletus, ning mõnel juhul ka raskekujulised hingamisteede vaevused.
Komisjoni otsuse eelnõu kujutab endast kogu ELi hõlmavat erakorralist
meedet, mida kohaldatakse kuni lõplikuma seadusandliku meetme
vastuvõtmiseni. Tänase hääletuse järel esitatakse
komisjoni otsuse eelnõu Euroopa Parlamendile konsulteerimiseks,
seejärel läheb see volinike täiskogule lõplikuks
heakskiitmiseks.
ELi tarbijakaitse volinik Meglena Kuneva märkis: „Ohutuse teemal
me kompromissile ei lähe.  Mul on hea meel tõdeda, et RAPEXi
süsteem on hästi toiminud ning tänu sellele on
dimetüülfumaraati sisaldavad ohtlikud tooted turult kiiresti
kõrvaldatud.  Kuid selleks, et probleemiga juba eos tegeleda, on vaja minna
kaugemale ja võtta tervet ELi hõlmavaid erakorralisi meetmeid.
Kõnealuse meetme eesmärk on keelustada dimetüülfumaraadi
kasutamine kõigis laiatarbekaupades, et välistada tõsised
terviseriskid ja eelkõige ägedad allergilised reaktsioonid, mille all
kannatasid tarbijad, kes olid igapäevaelus kasutatavate nahktoodetega
üksnes kokku puutunud.” 
Dimetüülfumaraadist tulenev oht
Tootjad kasutavad dimetüülfumaraati biotsiidina kaitseks
hallitusseene eest, mis võib nahkmööblit ja -jalanõusid
niiskes kliimas ladustamise ja transportimise ajal kahjustada.
Dimetüülfumaraat pakitakse väikestesse kottidesse, mis
kinnitatakse mööbli sisse või lisatakse jalatsikarpidesse ning
millest see eraldub ja imbub nahktootesse, kaitstes seda hallitusseene eest.
Samas on ilmnenud, et dimetüülfumaraat ohustab ka tarbijaid, kes
tootega kokku puutuvad. Dimetüülfumaraat tungis läbi riiete
tarbijate nahale[1] ning
põhjustas valulikku kontaktdermatiiti. Dimetüülfumaraadi
põhjustatud kahjustusi raskendab veelgi asjaolu, et ägeda kuluga
dermatiiti on eriti raske ravida. Seega kujutab dimetüülfumaraat
endast tõsist ohtu. 
Ohtlik kemikaal tõusis esimest korda tähelepanu keskmesse siis, kui
mitu liikmesriiki teatasid sellest toiduks mittekasutatavate ohtlike toodete ELi
kiirhoiatussüsteemi kaudu. Teadetes käsitleti diivaneid, tugitoole ja
jalanõusid, ning kliiniliste testide alusel leidis kinnitust, et
kõnealuste toodetega kokku puutunud tarbijatel ilmnenud dermatiiti
põhjustas
dimetüülfumaraat[2].
Prantsusmaa ja Belgia keelustasid seejärel riigi tasandil kõnealuse
aine kasutamise ning ka Hispaania teeb selleks ettevalmistusi. Uus otsus, mille
poolt täna hääletati, hõlmab kõiki liikmesriike.
Olemasolevad eeskirjad 
Vastavalt biotsiidide direktiivile (98/8/EÜ) on Euroopa Liidus toodete
valmistamisel juba keelatud kasutada dimetüülfumaraati sisaldavaid
biotsiide. Väljaspool ELi asuvad tootjad võivad siiski
kõnealuseid keelatud biotsiide kasutada ja eksportida seejärel oma
tooteid Euroopa Liitu. Täna vastuvõetud otsuse eelnõuga
kaitstakse ELi tarbijaid imporditud toodetes sisalduvast
dimetüülfumaraadist tuleneva ohu eest samal viisil, nagu Euroopa
Liidus valmistatud toodete puhulgi.
Hiljuti liikmesriikides kehtestatud meetmed 
2008. aasta detsembris võttis Prantsusmaa vastu
dekreedi,[3] millega keelatakse
dimetüülfumaraati sisaldavate istmekatete ja jalanõude import ja
turuleviimine ühe aasta jooksul. Prantsusmaa dekreedi kohaselt tuleb turult
kõrvaldada kõik istmekatted ja jalatsid, mis nähtavalt sisaldavad
või mille pakend nähtavalt sisaldab dimetüülfumaraati. 2009.
aasta jaanuaris väljastas Belgia
dekreedi,[4] millega keelustati
kõikide dimetüülfumaraati sisaldavate esemete ja toodete
turuleviimine. Hispaania kaalub samuti sarnase meetme võtmist. 
Taustteave - RAPEX
RAPEX on ohtlike, toiduks mittekasutatavate laiatarbekaupade puhul kasutatav
ELi kiirhoiatussüsteem, millega saab liikmesriikide vahel kiiresti teavet
vahetada ja mis võimaldab komisjonil vältida tarbijate tervisele ja
ohutusele tõsist ohtu tekitavate toodete turustamist või kasutamist.Täpsem teave: 
http://ec.europa.eu/consumers/safety/rapex/index_en.htm[1] 	Williams JDL, et al
(2008) An outbreak of furniture dermatitis in the U.K. . British Journal of
Dermatology 159: 233-234.
[2] 	Rantanen T (2008) The
cause of the Chinese sofa/chair dermatitits epidemic is likely to be contact
allergy to dimethylfumarate, a novel potent contact sensitizer. Concise
communication. British Journal of Dermatology 159: 218-221.
[3]	Majandus-,
tööstus- ja tööhõiveministeeriumi 4. detsembri 2008.
aasta dekreet, millega peatatakse dimetüülfumaraati sisaldavate
istmete ja jalanõude turuleviimine. Prantsuse Vabariigi Teataja, 10.
detsember 2008, 17. tekst 108st.
[4]	Rahvatervise ja
tarbijakaitse ministeeriumi dekreet dimetüülfumaraati sisaldavate
toodete ja esemete turuleviimise keelustamise kohta. Belgia ametlik
väljaanne, 12.1.2009.
