IP/09/275
Brüssel, 18. veebruar 2009Komisjon teeb ettepaneku luua Euroopa
Varjupaigaküsimuste TugiametKomisjon võttis täna vastu
määruse ettepaneku Euroopa Varjupaigaküsimuste Tugiameti loomise
kohta. Ettepanek esitati Euroopa Ülemkogu soovil ning on kooskõlas
sisserände- ja varjupaigapaktiga. See võimaldab kiiresti luua ameti,
kes kooskõlastab ja tugevdab operatiivselt liikmesriikidevahelist
koostööd varjupaigaküsimustes ning edendab sel viisil eri
riiklike tavade lähendamist. Amet aitab samuti kaasa ELis kehtivate
varjupaigaeeskirjade ühtlustamisele. 
Õigus-, vabadus- ja turvalisusküsimuste eest vastutav komisjoni
asepresident Jacques Barrot sõnas: „Praegu käib aktiivne
töö Euroopa ühise varjupaigasüsteemi rajamiseks. Seoses
sellega on hädavajalik, et me lähendaksime omavahel mitte üksnes
õigusakte, vaid ka tavasid. On väga oluline, et
varjupaigaküsimustes pädevatel liikmesriikide asutustel oleks
võimalik saada konkreetset abi, mis vastaks nii nende igapäevastele
kui ka operatiivsetele vajadustele. Tugiamet kasutab oma tegevuses
tugirühmi, mis võimaldavad samuti ühiselt lahendada kiiret
reageerimist vajavaid olukordi, näiteks kui liikmesriiki saabub massiliselt
varjupaigataotlejaid.”
Varjupaigaõiguse kohaldamine näitab, et liikmesriikide tavades
esineb praegu suuri lahknevusi rahvusvahelise kaitse taotluste menetlemisel. Nii
näiteks on iraaklase jaoks varjupaiga saamise tõenäosus ühes
liikmesriigis 71%, teises aga kõigest 2%. 2008. aasta juunis
võttis komisjon vastu varjupaigapoliitika kava, mille kohaselt Euroopa
varjupaigaalaseid õigusakte tuleb ulatuslikult täiendada ja muuta.
Kõnealune tegevus juba käib, kuid selle toetamiseks tuleb tihendada
liikmesriikidevahelist halduskoostööd, et lähendada erinevaid
riiklikke tavasid. 
 Amet toetab liikmesriikide jõupingutusi ühtlasema ja
õiglasema varjupaigapoliitika elluviimisel näiteks järgmiselt: ta
aitab neil välja töötada head tavad, korraldab Euroopa tasandil
koolitusi või parandab juurdepääsu kvaliteetsele teabele
varjupaigataotlejate päritoluriikide kohta. Tema ülesandeks on samuti
kooskõlastada tegevust liikmesriikide ekspertidest moodustatud
tugirühmades, mida saab kasutada abi taotlevas liikmesriigis, kelle
territooriumile on saabunud massiliselt varjupaigataotlejaid. Lisaks pakub amet
teaduslikku ja tehnilist abi, et arendada edasi varjupaigapoliitikat ja sellega
seotud õigusakte.
Amet luuakse Euroopa Liidu sõltumatu asutusena. Ameti juhtivorgan on
haldusnõukogu, mis koosneb komisjoni ja liikmesriikide esindajatest. Amet
teeb tihedat koostööd varjupaigaküsimustes pädevate
asutustega liikmesriikides ja ÜRO pagulaste ülemvolinikuga. Dialoogi
pidamiseks kodanikuühiskonna organisatsioonidega on ametil nõuandev
kogu. 
Juhul kui komisjoni ettepanek võetakse kiiresti vastu, saab amet
tegevust alustada juba 2010. aastal. Ameti asukohaks saab üks ELi
liikmesriikidest, mis valitakse riigipeade ja valitsusjuhtide otsusega.
