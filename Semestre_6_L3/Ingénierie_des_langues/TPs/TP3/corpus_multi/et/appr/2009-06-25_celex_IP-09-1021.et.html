IP/ 09/1021  Brüssel, 25. juuni 2009 Kampaania „Joo piima!” („Milk – Drink it up”) on täies hoos: Euroopa Komisjoni volinik Mariann Fischer Boel kuulutab välja fotovõistluse „Piima vägi” võitjad Euroopa Komisjoni põllumajanduse ja maaelu arengu volinik Mariann Fischer Boel külastab täna Pariisi kooli, kus kuulutab välja fotovõistluse „Piima vägi” kolm võitjat. Fotovõistlus on osa kampaaniast „Joo piima!” („Milk – Drink it up”), mille eesmärk on teavitada eurooplasi piima ja piimatoodete tarbimise kasulikkusest, rõhutades piima tervislikkust võrreldes vähese toiteväärtusega toiduainete ja jookidega. „Tänapäeval mõjutab toitumine mitte üksnes meie füüsist, vaid üha rohkem ka vaimset külge. Selle tõestuseks on 22 miljonit liigse kehakaalu või rasvumise all kannatavat Euroopa noort. Käesoleval aastal on Euroopa Liit juba eraldanud enam kui 55 miljonit eurot ELi koolipiimaprogrammi rahastamiseks,” selgitab volinik Mariann Fischer Boel. „Fotovõistlus on osa meie jõupingutustest selgitada lastele ja noorukitele, kui oluline on tervislik toitumine. Seetõttu tunnen ma rõõmu, et nii palju noori on oma loomingu abil meile selgitanud, kuivõrd nad piimatooteid armastavad.”        Külaskäigul Pariisi pagarikooli tutvustab volinik meile fotosid, mida internetikülastajad üle kogu ELi on välja valinud. Fotovõistlus „Piima vägi” on olnud tõukeks noorte eurooplaste loomingule piima ja piimatoodete teemal.    710 noort fotograafi konkureerisid ihaldusväärsele auhinnale, milleks on mängukonsool Wii Sport. Auhind peaks võimaldama ühendada noorte perekeskset füüsilist tegevust ja tehnoloogiahuvi. Õnnelikud võitjad on: Benedek Horvath, Andrea Cremona ja Teresa Videva .       Külaskäik Pariisi kooli on osa kampaaniast „Joo piima!” („Milk – Drink it up”), mille käigus on põllumajandusvolinik viimastel kuudel osalenud noortega koos mitmes töötoas, et valmistada värskeid ja tasakaalustatud toite piimast ning puu- ja köögiviljast. Rasvumine – üha levinum nähtus Euroopas Täisväärtuslik toitumine on tänapäeval kesksel kohal, et lahendada noorte rasvumisprobleemi, mis on eriti muret tekitav, kuna Euroopa lastest ja noorukitest on liikmesriigiti erineval tasemel rasvunud 20–35 %. Et kõnealuses valdkonnas midagi ette võtta, on Euroopa Liit juba eraldanud enam kui 55 miljonit eurot ELi koolipiimaprogrammi rahastamiseks lõppeval õppeaastal. Sellele lisaks on järgmisel õppeaastal ette nähtud 90 miljonit eurot koolipuuvilja jagamise programmi rahastamiseks. Rahalist ja pedagoogilist tuge pakutakse ELi meetmetega, mille eesmärk on aidata lastel omandada varakult tervislikud toitumisharjumused ja osaleda füüsilises tegevuses, vähendades nii selliseid terviseprobleeme nagu südame-veresoonkonna haigused, diabeet ja ajuveresoonkonna haigused hilisemas eas. Täiendav teave Euroopa programmide kohta Kogu teave seoses ELi koolipiimaprogrammiga on veebisaidil    http://www.drinkitup.europa.eu/     Teave koolipuuvilja jagamise vastse programmi kohta on veebisaidil        http://ec.europa.eu/agriculture/markets/fruitveg/sfs/index_en.htm     Laialdasem teave Euroopa Komisjoni toitumispoliitika kohta on veebisaidil        http://ec.europa.eu/health/ph_determinants/life_style/nutrition/nutrition_en.htm
