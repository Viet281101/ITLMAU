IP/09/1594 Brüssel, 28. oktoober 2009 Tugevam kontroll struktuurifondide üle annab tulemusi  Euroopa Komisjon esitas täna eduaruande, milles käsitletakse ELi struktuuri- ja ühtekuuluvusfondide ühise juhtimise tõhustamise tegevuskava rakendamist.  Regionaalpoliitika volinik Paweł Samecki ja tööhõive, sotsiaalküsimuste ja võrdsete võimaluste volinik Vladimir Špidla juhtisid tähelepanu meetmetele, mida on liikmesriikides võetud finantskontrolli parandamiseks, ja ELi eelarvest valesti taotletud maksete tõttu tekkivate vigade vähendamiseks.  Regionaalpoliitika volinik Paweł Samecki märkis: „ Komisjon peab juhtimis- ja kontrollisüsteemide parandamist äärmiselt tähtsaks. Koostöös liikmesriikidega rakendatakse tegevuskava, millega tagatakse usaldusväärne ja range kulude tõendamise kord. See omakorda aitab vähendada vigade arvu pikaajalises perspektiivis ning säästa maksumaksjate raha. Juba praegu on näha, et meie koostöö on kandnud vilja, ning komisjon ja liikmesriigid võtavad vigade ilmnemisel proportsionaalseid meetmeid. Edusamme tehakse ka rahastamiskorra lihtsustamisel.”  Tööhõive, sotsiaalküsimuste ja võrdsete võimaluste volinik Vladimír Špidla ütles järgmist: „Komisjon on koos liikmesriikidega näinud palju vaeva selle nimel, et maksumaksjate raha kasutataks tõhusalt ning et Euroopa Liidu raha teeniks tema kodanike huve. Lihtsustatud kord on eriti oluline väiksemate projektide juhtidele ning seepärast oleme käimasoleva programmiperioodi alguses muutnud lihtsamaks kaudsete kulude kohta aruannete esitamisega seotud raamatupidamismenetlusi. Komisjon on aktiivselt edendanud kõnealuse lihtsama korra kasutamist kohapeal. Mul on hea meel saavutatud edu üle, kuna enamik liikmesriike on viimaste kuude jooksul komisjonile teatanud skeemidest, mida nad on kasutusele võtmas kõikide või vähemalt osade programmide puhul.” Rangemad meetmed vigade arvu vähendamiseks  Komisjon võttis 19 . veebruaril 2008 vastu 37 meetmest koosneva tegevuskava.  Kõnealune tegevuskava koostati, sest Euroopa Parlament ja Euroopa Kontrollikoda soovitasid tõhustada liikmesriikides juhtimis- ja kontrollisüsteeme ning vähendada finantsnõuete puhul vigade tegemise ohtu.  Vigade leidmise ja parandamise eest vastutavad peamiselt liikmesriigid; komisjoni ülesanne on tagada selle eesmärgi saavutamine.  Tegevuskava eesmärk on tagada, et riiklikud asutused kontrollivad enne komisjonile finantsnõuete esitamist põhjalikult, kas kulud vastavad struktuurifondidest abi saamise tingimustele.  Kui kulud tingimustele ei vasta, on olemas ranged meetmed, millega saab maksed peatada või finantskorrektsioone kasutades raha tagasi nõuda (vt   MEMO/09/481   ). Täna esitatud aruandes märgitakse, et komisjoni kehtestatud rangematel meetmetel on juba konkreetseid tulemusi. Käesoleval aastal on komisjon tagasi nõudnud juba 629 miljonit eurot ning nõuab enne 2009. aasta lõppu tagasi hinnanguliselt veel pool miljardit eurot. Aruandest selgub ka, et liikmesriigid teevad finantskorrektsioone üha rohkem ise. See annab neile rohkem võimalusi esitada finantsnõudeid muude abikõlblike projektide puhul. Lisaks sellele on tegevuskava eesmärk aidata liikmesriikidel ette valmistada aastatel 2000–2006 rakendatud struktuurifondide programmide lõpparveid ja tõhusalt kontrollida eelarveperioodi 2007–2013 käsitlevaid liikmesriikide auditistrateegiaid ja finantskontrollisüsteeme. Rahastamiseeskirjade lihtsustamine  Komisjon ja liikmesriigid on muutnud rahastamiseeskirjad märgatavalt lihtsamaks.  Vigade põhjuseks on tihti keerulised eeskirjad, millest ei saada õigesti aru ning mida ei rakendata korrektselt. Lihtsustamise eesmärk on vähendada bürokraatiat ilma finantskontrolli nõrgestamata. Hiljutiste muudatustega võimaldatakse kindlasummalisi makseid ja ühekordseid summeeritud makseid, et vähendada abisaajate halduskoormust. Lisaks pakub komisjon struktuurifondide programmide juhtimise eest vastutavatele asutustele koolitust ning annab neile nõu. Juunis korraldati Brüsselis ulatuslik seminar ning käesolevaks aastaks on liikmesriikide auditeerimisasutustele kavandatud veel kaks koolitust. Märkus toimetajatele  ELi ühtekuuluvuspoliitika abil on alates 2000. aastast loodud ligikaudu 600 000 töökohta.  Kõnealuse poliitika raames investeeritakse aastatel 2007–2013 kõigisse 27 liikmesriiki 347 miljardit eurot, mis on 35% samaks perioodiks ette nähtud ühenduse kogueelarvest (975 miljardit eurot).  Lisateavet Euroopa ühtekuuluvuspoliitika kohta saab veebilehelt:    http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en   (Euroopa Sotsiaalfond)
