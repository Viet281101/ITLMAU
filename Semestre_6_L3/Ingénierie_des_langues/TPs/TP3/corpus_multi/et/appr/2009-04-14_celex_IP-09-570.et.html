IP/09/570
Brüssel, 14. aprill 2009Telekommunikatsioon: Komisjon algatab
Ühendkuningriigi vastu isikuandmete ja eraelu puutumatuse kaitse rikkumise
tõttu rikkumismenetluseKomisjon algatas Ühendkuningriigi vastu
rikkumismenetluse, kuna sealsed Interneti teenuseosutajad kasutavad
internetikasutajate käitumisharjumusi jälgivat reklaamitehnoloogiat.
Ühendkuningriigi internetikasutajad on „Phorm”- tehnoloogia
kasutamise vastu  esitanud arvukalt kaebusi ning komisjon on teemat
põhjalikult arutanud ka Ühendkuningriigi ametiasutustega. Menetluses
osutatakse mitmele puudusele Ühendkuningriigi lähenemisviisis, mille
alusel rakendada ELi e-privaatsuse ja isikuandmete kaitse eeskirju, mis
nõuavad ELi liikmesriikidelt muu hulgas side konfidentsiaalsuse tagamist,
keelates side pealtkuulamise või jälgimise ilma kasutaja
nõusolekuta. Kõnealused probleemid kerkisid esile, kui komisjoni uuris
Ühendkuningriigi ametiasutuste meetmeid, mida võeti pärast seda,
kui internetikasutajad olid esitanud kaebusi Phormi kohta.
„Reklaamitehnoloogiad, mille aluseks on kasutajate
käitumisharjumuste jälgimine Internetis, võivad olla kasulikud
ettevõtjatele ja tarbijatele, kuid neid kasutades tuleb järgida ELi
eeskirju. Kõnealuste eeskirjade eesmärk on kaitsta kodanike
privaatsust ja neid tuleb kõigis liikmesriikides rangelt
järgida,” ütles ELi infoühiskonna ja meedia volinik
Viviane Reding. „Oleme Phormi juhtumit jälginud juba mõnda
aega ning leiame, et Ühendkuningriigi ametiasutused rakendavad side
konfidentsiaalsust käsitlevaid ELi eeskirju puudulikult. Kutsun
Ühendkuningriigi ametiasutusi üles riiklikke õigusakte muutma
ning tagama, et riiklikel ametiasutustel oleks piisav pädevus ja vahendid
side konfidentsiaalsust käsitlevate ELi õigusaktide täitmise
tagamiseks. See peaks võimaldama Ühendkuningriigil tõhusamalt
reageerida uutele e-privaatsuse ja isikuandmete kaitsega seotud
väljakutsetele, mis on esile kerkinud näiteks Phormi juhtumi puhul.
Lisaks sellele aitaks see kinnitada Ühendkuningriigi tarbijatele, et nende
eraelu puutumatus ja andmete kaitse on Internetti kasutades
tagatud.”
2008. aasta aprillist alates on komisjon saanud Ühendkuningriigi
kodanikelt ja Ühendkuningriigist Euroopa Parlamenti valitud saadikutelt
mitu päringut, milles on väljendatud muret Phorm-reklaamitehnoloogia
pärast, mida Interneti teenuseosutajad kasutavad käitumisharjumuste
jälgimiseks. Phorm-tehnoloogia abil analüüsitakse pidevalt
internetikasutajate käitumisharjumusi, et määrata kindlaks nende
huvid; seejärel edastatakse kasutajatele teatavate veebisaitide
külastamisel suunatud reklaami. 2008. aasta aprillis tunnistas
Ühendkuningriigi püsivõrguoperaator BT, et katsetas Phormi 2006.
ja 2007. aastal ilma katses osalenud tarbijaid sellest teavitamata. 2008. aasta
oktoobrist detsembrini teostas BT uue katsetuse, kus tarbijatelt küsiti
eelnevalt nõusolekut. BT katsete tulemusena esitati Ühendkuningriigi
politseile ja  andmekaitseasutusele ICO hulk kaebusi.
Komisjon on kirjutanud Ühendkuningriigi ametiasutustele alates 2008.
aasta juulist mitu kirja, uurides, kuidas nad on seoses Phormi juhtumiga
kohaldanud asjaomaseid ELi õigusakte. Saadud vastuste analüüsi
tulemusel näib komisjonile, et side konfidentsiaalsust tagavate ELi
eeskirjade rakendamise viis Ühendkuningriigis tekitab
põhimõttelisi probleeme.
Ühendkuningriigi õigusaktide kohaselt on side ebaseaduslik
pealtkuulamine kuritegu. Vastavate õigusaktide jõustamise eest
vastutab Ühendkuningriigi politsei. Sellise kuriteo ulatus on siiski
piiratud ainult „tahtliku” pealtkuulamisega. Kõnealuste
õigusaktide kohaselt peetakse pealkuulamist seaduslikuks, kui pealtkuulajal
„on alust arvata”, et pealtkuulamise jaoks on antud nõusolek.
Komisjonile teeb muret ka asjaolu, et Ühendkuningriigil ei ole
sõltumatut riiklikku järelevalveasutust, kes tegeleks nimetatud
pealtkuulamisjuhtumitega. 
Ühendkuningriigil on kaks kuud aega vastata täna saadetud
ametlikule kirjale, mis on rikkumismenetluse esimene etapp. Kui komisjon
Ühendkuningriigilt vastust ei saa või kui saadav vastus on ebapiisav,
võib komisjon otsustada esitada põhjendatud arvamuse
(rikkumismenetluse teine etapp). Kui Ühendkuningriik ei täida ka selle
järel ELi õigusaktidest tulenevaid kohustusi, annab komisjon asja
Euroopa Kohtusse.
Taust
Eraelu puutumatust ja elektroonilist sidet käsitleva ELi direktiivi
kohaselt peavad ELi liikmesriigid tagama side ja sellega seotud liiklusandmete
konfidentsiaalsuse, keelates side ebaseadusliku pealtkuulamise või
jälgimise ilma asjaomaste kasutajate loata (direktiivi
2002/58/EÜ artikli 5 lõige 1). ELi andmekaitse direktiivis
täpsustatakse, et kasutaja nõusolek peab olema ”vabatahtlik,
konkreetne ja teadlik tahteavaldus” (direktiivi
95/46/EÜ artikli 2 punkt h). Lisaks sellele nõutakse andmekaitse
direktiivi artiklis 24, et liikmesriigid peavad kehtestama sanktsioonid, mida
kohaldatakse rikkumise puhul. Artikli 28 kohaselt peab rakendamise
järelevalve olema sõltumatute ametiasutuste ülesanne.
Kõnealuseid andmekaitse direktiivi sätteid kohaldatakse ka side
konfidentsiaalsuse valdkonnas.
Telekommunikatsiooni valdkonnaga seotud rikkumismenetluste üksikasjalik
ülevaade on kättesaadav aadressil: 
http://ec.europa.eu/information_society/policy/ecomm/implementation_enforcement/infringement/
