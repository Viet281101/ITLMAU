IP/09/1800  Brüssel, 20. november 2009  Telekommunikatsioon:  Euroopa Komisjon tervitab ELi ministrite otsust kiita heaks ulatuslik reformikava ühtse konkurentsivõimelise kommunikatsioonituru loomiseks   Täna kiitis ELi ministrite nõukogu üksmeelselt heaks ELi telekommunikatsiooni reformi paketi, mille Euroopa Komisjon esitas esmakordselt 2007. aastal. Nõukogu tänane otsus võeti vastu pärast 5. novembril toimunud läbimurdekoosolekut (   MEMO/09/491   ), kus Euroopa Parlament ja nõukogu saavutasid kõnealuse paketi suhtes poliitilise kokkuleppe. Uued eeskirjad aitavad elavdada konkurentsi ja suurendada investeeringuid Euroopa telekommunikatsiooniturul, pakkudes suuremat kindlustunnet ettevõtjatele, kes investeerivad kiiretesse kiudoptilistesse ja traadita võrkudesse. Lisaks sellele võimaldavad uued eeskirjad kasutusele võtta raadiosagedusalad uute mobiilsideteenuste pakkumiseks. Järgmisel nädalal Strasbourgis toimuval Euroopa Parlamendi täiskogu istungil on kavas korraldada hääletus telekommunikatsioonipaketi ametlikuks kinnitamiseks. Reformitud telekommunikatsioonieeskirjadest saavad pärast nende avaldamist Euroopa Liidu Teatajas 2009. aasta detsembris ELi õigusaktid.  „Ministrite nõukogu tänane otsus telekommunikatsioonipaketi vastuvõtmise kohta annab selge märguande konkurentsi elavdamiseks ning täiendavate investeeringute tegemiseks uutesse ja kiirematesse telekommunikatsioonivõrkudesse ning ‑teenustesse tugevama ühtse turu tingimustes. Euroopa Komisjon on telekommunikatsioonireformi eest kaks aastat võidelnud ja mul on heameel selle üle, et ministrid on tänu eesistujariigi Rootsi juhtimisele paljud meie Euroopaga seotud ambitsioonid heaks kiitnud,” ütles ELi infoühiskonna ja meedia volinik Viviane Reding. „Telekommunikatsioonireformi heakskiitmine nõukogu poolt tuleb õigel ajal. Majandus- ja finantskriisi tingimustes, kus Euroopa Liidu SKP-le prognoositakse käesoleval aastal 4%-list langust, on kõnealusel reformil ülimalt positiivne makromajanduslik mõju. ELi uued telekommunikatsioonieeskirjad annavad tõhusa panuse tugevama, konkurentsivõimelisema ja tarbijasõbralikuma ühtse, kiiremate kiudoptiliste ja mobiilsidevõrkudega telekommunikatsioonituru loomiseks kogu Euroopas. Eeskirjad annavad nii juba tegutsevatele kui ka alles turule tulevatele telekommunikatsiooniettevõtjatele suurema kindlustunde ja tagavad otsuste järjepidevuse kõikide liikmesriikide lõikes.”  ELi telekommunikatsioonipaketi 12 kõige olulisema reformiga saab tutvuda lingil   MEMO/09/513    .  Järgmised sammud:   reformipaketi lõpphääletus pärast kolmandat lugemist Euroopa Parlamendi täiskogu istungil (kavandatud 24. novembriks 2009);   kogu telekommunikatsiooni reformi paketi jõustumine seoses selle avaldamisega Euroopa Liidu Teatajas (detsember 2009);   telekommunikatsioonisektori Euroopa reguleerivate asutuste töörühma (BEREC) loomine (kevad 2010);    telekommunikatsiooni reformi paketi ülevõtmine 27 liikmesriigi siseriiklikesse õigusaktidesse (hiljemalt juunis 2011).    Lisateave: Kokkulepitud reformipaketi esialgne tekst:   http://ec.europa.eu/information_society/policy/ecomm/tomorrow/index_en.htm      MEMO/09/513
