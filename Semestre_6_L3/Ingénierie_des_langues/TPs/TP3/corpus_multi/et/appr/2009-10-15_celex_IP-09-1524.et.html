IP/09/1524  Brüssel, 15. oktoober 2009  Ülemaailmne toidupäev 2009:  EL juhib ülemaailmset võitlust nälja vastu   Ülemaailmsel toidupäeval 16. oktoobril 2009 on EL rohkem kui kunagi varem pühendunud toidu saadavuse parandamisele kogu maailmas.  EL on ülemaailmse toiduga kindlustatuse suurim toetaja, olles käivitanud 1 miljardi euro suuruse toiduainete rahastamisvahendi ning võtnud endale G8 L’Aquila kohtumisel kohustuse eraldada toidu saadavuse parandamiseks üle 2 miljardi euro.   „Ülemaailmse toidupäeva eesmärk on tuletada meile kõigile meelde, et peame tegema kõik endast oleneva, et üle miljardi inimese ei peaks nälga kannatama.  Selle ülesande täitmisel annab kiireid ja käegakatsutavaid tulemusi ELi 1 miljardi euro suurune toiduainete rahastamisvahend, mille kaudu saavad arenguriikides tegutsevad põllumajanduslikud väiketootjad oma toodangu suurendamiseks vajalikke seemneid ja väetisi.  Me kasutame toiduainete rahastamisvahendi rakendamisest saadud kogemusi, et G8 L’Aquila kohtumisel võetud kohustus aitaks ülemaailmse näljaprobleemi vastu sama tõhusalt võidelda,” sõnas ELi arengu ja humanitaarabi volinik Karel De Gucht.   Maailmas kannatab alatoitumise all üle miljardi inimese, s.o  15 % ehk üks kuuendik kõigist maailma elanikest.  Toidu- ja majanduskriisi ajal suureneb see arv veelgi.  Toiduainetepuudus võib seega tõsiselt takistada aastatuhande arengueesmärkide saavutamist, muu hulgas sügava vaesuse lõpetamist 2015. aastaks.  EL on arenguriikide toetamisel keskendunud toiduga kindlustatusele, põllumajandusele ja maaelu arengule ning annab kiireid ja mahukaid toetusi maailmas suureneva näljaprobleemi kõrvaldamiseks.  Selle konkreetne tulemus on ELi osalemine ülemaailmses toiduga kindlustatuse algatuses, mis tehti käesoleval aastal L’Aquilas.  EL osaleb nimetatud algatuses 2,7 miljardi euroga ja on seega selle suurim toetaja.  Praeguseks on toiduainete rahastamisvahendiga ette nähtud 1 miljardist eurost välja makstud üle 85 %. See näitab, et EL tegeleb endiselt aktiivselt maailma vaeseimate inimeste elutingimuste parandamisega ning et ta täidab oma lubadused.  Alates toiduainete rahastamisvahendi käivitamisest eelmise aasta detsembris on selle esialgsete käimasolevate projektide kaudu abistatud hinnanguliselt üle 33 miljoni inimese ja tulemused on juba näha. Näiteks osteti Zimbabwes korraldatud hankega 26 000 tonni seemneid ja väetisi, mida jagatakse 176 000-le kehvas olukorras olevale põllumajandustootjale, kes moodustavad 10–15 % riigi kogukondlikest põlluharijatest. See ÜRO Toidu- ja Põllumajandusorganisatsiooni ning ELi koostöömeede võib aidata tavapärast toiduainete tootmist kahekordistada. Bangladeshis on maailma toiduabi programmiga kahasse käivitatud ühisprogramm võimaldanud kalapüüki veel 43 000 inimesele ja veel 60 000 inimest elavad nüüd piirkondades, mille põhjavette ei tungi soolane vesi. Meedia osalemise võimalus: Meedia on kutsutud sidusrühmade infotunnile, mille korraldab koostöötalituse EuropeAid peadirektor Koos Richelle.  Teema:  „ Food Facility experience: real global partnership and timely response ” (Toiduainete rahastamisvahendi rakendamisel saadud kogemused: toimiv ülemaailmne partnerlus ja õigeaegsed meetmed). Infotund toimub Brüsselis neljapäeval 15. oktoobril kl 13.00–14.00 koostöötalituse EuropeAid avaliku teabe keskuses (Info Point External Cooperation) aadressil Rue de la Loi 43 (esimene korrus). Teave ja registreerimine:    http://ec.europa.eu/europeaid/infopoint/conferences/2009/10-15_foodfacility_en.htm    Taust:  EL kiitis detsembris 2008 heaks 1 miljardi euro suuruse toiduainete rahastamisvahendi, mis on ELi kiire vastus toiduainete hinnatõusust tingitud kriisiolukorrale arenguriikides.   Toiduainete rahastamisvahendi rakendamise üldkavas on loetletud 50 sihtriiki, kellele juba antakse või hakatakse andma abi kolme aasta jooksul.  Aprillis 2009 oli rahastamisvahendist eraldatud juba 707 miljonit eurot.  Partnerluse ja tõhususe vaimus tugevdab ning toetab Euroopa Komisjon poliitilise dialoogi olemasolevat raamistikku, toituainete tootmisesse investeerimist ja toiduvaldkonna asjatundjate organisatsioonide turvavõrgustikke.  Seega annab EL abi rahvusvaheliste ja piirkondlike organisatsioonide ning riikide valitsuste kaudu. Lisaks on 2009. aasta lõpus kavas korraldada 200 miljoni euro suuruse eelarvega projektikonkurss, milles oodatakse projektide ettepanekuid valitsusvälistelt osalejatelt, liikmesriikide ametiasutustelt ja muudelt projektide rakendamiseks abikõlblikelt osalejatelt.  Lisateave EÜ poliitika ja strateegiate kohta toiduga kindlustatuse valdkonnas:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
