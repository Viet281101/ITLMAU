IP/09/ 1563   Brüssel, 22. oktoober 2009  Euroopa Komisjon algatab arutelu Interneti-põhise loomingulise infosisu digitaalse ühtse turu kohta  Euroopa Komisjon avaldas täna aruteludokumendi, milles käsitleti Euroopa digitaalse ühtse turu loomist loomingulise infosisu, nagu raamatute, muusika, filmide või videomängude jaoks. Komisjoni uuringute kohaselt võimaldaks Interneti-põhise loomingulise infosisu tõeliselt ühtne piirideta turg loomingulise infosisu sektori jaemüügitulul neljakordistuda, kui tööstusharu ja ametiasutused võtaksid selgeid ja tarbijasõbralikke meetmeid (vt  IP/07/95  ). Seega pakub infosisu digitaalne kättesaadavus Euroopale suurepäraseid võimalusi, kuid tekitab ühtlasi mitmeid probleeme. Esiteks tõkestavad õiguslikud ja territoriaalsed takistused jätkuvalt kultuuritoodete ja -teenuste digitaalset levitamist ning võivad pärssida loomingulisust ja uuendusi. Lisaks võib massiline ebaseaduslik allalaadimine ohustada digitaalse infosisu majanduslikult elujõulise ühtse turu arengut. Seaduslikke piiriüleseid pakkumisi tuleks soodustada praegusest oluliselt suuremal määral. Selle taustal on volinike Reding ja McCreevy talitused visandanud ühiselt koostatud aruteludokumendis kolme sidusrühma – õiguste omanikud, tarbijad ja äritarbijad – praegused probleemid ning kutsunud kõiki huvitatud isikuid üles osalema ulatuslikus arutelus Euroopa pakutavate võimalike lahenduste üle. Märkusi võib saata kuni 5. jaanuarini 2010.  „Autoriõigus ja Internet on kaks võimsat mootorit, mille abil saab soodustada loomingulisust ja uuendusi kõigi Euroopa kodanike hüvanguks. Need kaks tuleks ühendada konkurentsivõimelist ja edukat digitaalset ühtset turgu käsitlevasse uude projekti. Sellist digitaalset ühtset turgu on võimalik üles ehitada ainult koostöös infosisuloojate ning end digitaalmaailmas koduselt tundva põlvkonnaga, nagu huvitatud kasutajad ja uuendusmeelsed tarbijad,” nentis ELi infoühiskonna ja meedia volinik Viviane Reding. „Minu järgmiste aastate peamine ülesanne on töötada koostöös teiste volinikega välja lihtne ja tarbijasõbralik õiguslik raamistik, et teha digitaalne infosisu kõikjal ELis kättesaadavaks, tagades samas autoriõiguse tõhusa kaitse ning loojatele õiglase tasu.”  „Intellektuaal- ja tööstusomandi, nagu autoriõigus, patendid, kaubamärgid või joonised, kaitse on teadmistel põhineva majanduse põhiülesanne ning sellel on Euroopa konkurentsivõime parandamisel keskne roll. Selle valdkonna reformimine on esmatähtis. Seejuures tuleb põhineda mõistlikul majandusel, mitte ainult õiguslikel mõistetel, ning keskenduda lahendustele, mis soodustavad innovatsiooni ja investeeringuid ka praktikas,” sõnas ELi siseturu ja teenuste volinik Charlie McCreevy.  Euroopa Komisjon avaldas täna Euroopa digitaalset ühtset turgu käsitleva aruteludokumendi ja algatas avaliku arutelu , mille eesmärk on leida värskeid ideid, et elavdada loomingulise infosisu võrgus levitamise turgu.  Dokumendis rõhutatakse autoriõiguse olulist rolli Euroopa kultuuripärandi loomingulisuse alusena.  Komisjoni väitel on vaja konkreetseid tarbija- ja konkurentsisõbralikke eeskirju, et luua Interneti-põhise loomingulise infosisu jaoks tõeline  ühtne turg .  Eesmärgi saavutamiseks määratles komisjon kolm valdkonda, kus vajatakse õiguslikke meetmeid, et:   tagada, et loomingulisust tasustatakse viisil, mis võimaldaks autoritel, õiguste omanikel ja Euroopa kultuurilisel mitmekesisusel digitaalmaailmas edu saavutada;   anda tarbijatele selgete hindadega seaduslikud vahendid, et nad saaksid digitaalsete võrgustike kaudu mis tahes ajal ja kohas suurele hulgale infosisule ligi pääseda;    edendada võrdseid võimalusi uutele ärimudelite ja uuenduslikele lahendustele, mis võimaldavad loomingulist infosisu kogu ELis levitada.   Euroopa kultuuri- ja loomingulise sektori (kuhu kuuluvad avaldatud infosisu, nagu raamatud, ajalehed ja ajakirjad, muusikateosed ja helisalvestised, filmid, tellitavad videoteenused ja videomängud) käive on aastas rohkem kui 650 miljardit eurot. Sektor toodab 2,6% ELi SKPst, andes tööd rohkem kui 3%-le ELi tööjõulisest elanikkonnast. Euroopa poliitiliste otsuste tegijatel on seega kohustus kaitsta autoriõigust eelkõige arenevas majanduslikus ja tehnoloogilises keskkonnas.  Komisjon soovib osana Euroopa digitaalse tegevuskava esmatähtsaid ülesandeid käsitlevast arutelust ja lisaks praegu riiklikul tasandil käimasolevatele sarnastele aruteludele suunata osutatud arutelu nii praktilistele lahendustele, mille abil saaks edendada uusi ärimudeleid, soodustada tööstusalgatusi ja uuenduslikke lahendusi, kui ka võimalikule vajadusele ühtlustada ja ajakohastada ELi ühtse turu kehtivaid eeskirju või need läbi vaadata. Taust  Volinik Reding esitas 9. juuli kõnes oma nägemuse ambitsioonikast Euroopa digitaalsest tegevuskavast (   SPEECH/09/336   ). Tegevuskava väljatöötamise toetuseks tehakse täna avaldatud aruteludokumendis kokkuvõte kahe avaliku arutelu tulemustest (vt   IP/06/1071   ja   IP/08/5   ) , komisjoni foorumi „Content Online Platform” tulemustest (lõpparuanne aadressil    http://ec.europa.eu/avpolicy/docs/other_actions/col_platform_report.pdf   ) ning asjaomastest komisjoni algatustest (vt arutelurühma Online Commerce Roundtable (siduskaubanduse ümarlaud)  aruanne  „Report on Opportunities and barriers to online retailing”,    IP/08/1338    ja    http://ec.europa.eu/competition/sectors/media/online_commerce.html   ja ümarlaual osalejate 19. oktoobri 2009. aasta ühisavaldus, milles käsitletakse muusika võrgus levitamise üldpõhimõtteid,   IP/09/1548   ).  Komisjoni talituste aruteludokument „Creative Content in a European Digital Single Market: Challenges for the Future” (Loominguline sisu Euroopa digitaalsel ühtsel turul: tuleviku proovikivid) on kättesaadav aadressil:     http://ec.europa.eu/avpolicy/other_actions/content_online/index_en.htm
