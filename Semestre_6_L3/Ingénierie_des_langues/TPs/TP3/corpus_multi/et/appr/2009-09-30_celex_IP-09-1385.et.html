IP/09/1385  Brüssel, 30. september 2009 Komisjoni uus nägemus ELi ja Ladina-Ameerika vahelistest suhetest  Komisjon esitleb täna uuendatud tegevuspõhimõtteid, mille eesmärk on tugevdada ELi ja Ladina-Ameerika strateegilist partnerlust. Oma teatises „Euroopa Liit ja Ladina-Ameerika: partnerid üleilmsel tasandil” annab komisjon hinnangu kahe piirkonna vaheliste suhete hetkeseisule ning esitab eesmärgid ja sihid tulevasteks aastateks. ELi ja Ladina-Ameerika ja Kariibi piirkonna järgmist, 2010. aastal Hispaanias toimuvat tippkohtumist silmas pidades esitatakse teatises uusi suuniseid ja strateegilisi soovitusi, kuidas astuda vastu sellistele mõlemat piirkonda mõjutavatele väljakutsetele nagu näiteks kliimamuutused, majandus- ja finantskriis, energiajulgeolek ning ränne. Lisaks sellele tehakse teatises ettepanek luua Ladina-Ameerika investeerimisrahastu. Rahastu raames antaval toetusel oleks võimendav mõju, et saada finantsasutustelt vahendeid projektide rahastamiseks energiainfrastruktuuri, sealhulgas energiatõhususe ja taastuvenergiasüsteemide, transpordi, keskkonna ning sotsiaalse ühtekuuluvuse valdkonnas.  Välissuhete ja Euroopa naabruspoliitika eest vastutav volinik Benita Ferrero-Waldner märkis: „Kõnealune teatis on järjekordne nähtav ja konkreetne samm, millega me tõhustame veelgi juba niigi hästi toimivaid ja suurepäraseid suhteid. Teatis on tõestuseks nii Euroopa Liidu kui ka Ladina-Ameerika tähtsusest maailmaareenil selliste probleemide lahendamisel nagu finants- ja majanduskriis, kliimamuutused ja ränne. Tõhusama koostöö abil aitame otseselt kaasa rahu ja stabiilsuse edendamisele Ladina-Ameerikas ning jätkame piirkonna arendamist sotsiaalse ühtekuuluvuse, demokraatliku valitsemistava ja regionaalse integratsiooni süvendamise kaudu.  Uus investeerimisrahastu võimaldab teha suuremaid investeeringuid eelkõige infrastruktuuri ning seega luua uusi töökohti ja edendada Ladina-Ameerikas majandusarengut. Mul on hea meel, et saame teatise näol saata selge sõnumi oma jätkuvast pühendumusest strateegilise partnerluse jätkamisele Ladina-Ameerika riikidega ning usun, et järgmisel aastal Hispaanias toimuv ELi ja Ladina-Ameerika ja Kariibi piirkonna tippkohtumine kujuneb edukaks.”  Taust:   1999. aastal Rio de Janeiros toimunud ELi ja Ladina-Ameerika ja Kariibi piirkonna riigi- ja valitsusjuhtide kohtumisel loodi mõlema piirkonna vaheline strateegiline partnerlus. Teatises, mille aluseks on viimase kümne aasta jooksul saadud kogemused, esitatakse mitu konkreetset strateegilist soovitust, mille abil tõhustada ELi ja Ladina-Ameerika ja Kariibi piirkonna vahelise strateegilise partnerluse raames ELi ja Ladina-Ameerika suhteid. Teatises esitatakse tulevikuks neli peamist strateegilist suunda:     Kahe piirkonna vahelise dialoogi hoogustamine ja sihipärasemaks muutmine        Hoogustada dialoogi sellistes üleilmsete väljakutsetega seotud prioriteetsetes valdkondades nagu makromajanduslikud ja finantsküsimused, julgeolek ja inimõigused, tööhõive ja sotsiaalküsimused, keskkond, kliimamuutused, energeetika, kõrgharidus ja tehnoloogia/innovatsioon.      Töötada välja ELi ja Ladina-Ameerika ning Kariibi mere piirkonna riikide uimastialane koostöö- ja koordineerimismehhanism ja seda tõhustada ning jätkata avatud ja konstruktiivsel viisil käimasolevat struktuurset ja laiaulatuslikku rändealast dialoogi kooskõlas ELi rände suhtes võetud üldise lähenemisviisiga.        Regionaalse integratsiooni ja seotuse tugevdamine        Jätkata käimasolevaid läbirääkimisi (Kesk-Ameerika riikide, Andide Ühenduse ja Mercosuri riikidega) ning toetada piirkonnas integratsiooni.      Järgida regionaalse integratsiooni toetamisel alt ülespoole suunatud lähenemisviisi, tõhustades seotust.        Kahepoolsete suhete tugevdamine ja mitmekesisusele suurema tähelepanu osutamine:          Kasutada võimalikult palju ära olemasolevaid strateegilisi partnerlusi (Brasiilia ja Mehhiko), olemasolevaid assotsiatsioonilepinguid (Tšiili ja Mehhiko) ja kahepoolseid koostöölepinguid.      Tugevdada kahepoolseid suhteid riikidega, et oleks võimalik suurendada ELi toetust piirkondlikele rühmadele.          Koostööprogrammide mugandamine ja kohandamine        Koostada Ladina-Ameerikat hõlmavaid koostööprogramme, mille abil tekitada süsinikuvaene ja jätkusuutlik majanduskasv, tööhõive ja võrdsem sissetulekute jagunemine ning leevendada majandus- ja finantskriisi mõjusid.      Kasutada käimasolevat koostööprogrammide ülevaadet, et uurida võimalusi võtta kasutusele rohkem erinevaid vahendeid ning kohandada komisjoni koostöömeetmeid erinevate vajaduste tarbeks, näiteks:      jätkata arengukoostöö rahastamisvahendist toetuse andmist vaesematele riikidele ja kõige haavatavamate rühmade vajadusteks;    tõhustada koostööd eelkõige sotsiaalse ühtekuuluvuse ja regionaalse integratsiooni valdkonnas, suunates programme tekkivatele vajadustele;    tugevdada koostööd teadmiste ja innovatsiooniga seotud valdkondades nagu näiteks teadusuuringud/kõrgharidus, teadus, tehnoloogia ja taastuvenergia.   kooskõlastada arengu- ja koostööprogrammides esitatud kliimamuutusi hõlmavad, nende leevendamist ja kohanemist käsitlevad kaalutlused selliselt, et need arvestaksid ka metsade hävitamisega,   töötada tööstusriikide rahastamisvahendi (ICI+) raames välja uusi koostöövorme koostöös piirkonna enamarenenud riikidega.       Uuendatud EUROsociALi programmi raames uurida institutsionaalse partnerluse (nt mestimisprogrammidest saadud kogemuste põhjal) ja kolmepoolse koostöö võimalusi.      Suurendada koostööd õiguse, vabaduse ja turvalisuse valdkonnas.     Uus vahend seotuse, regionaalse integratsiooni ja sotsiaalse ühtekuuluvuse edendamiseks:  Ladina-Ameerika investeerimisrahastu (LAIF)     Ladina-Ameerika investeerimisrahastu on finantsmehhanism, mille eesmärk on mobiliseerida finantsasutuste täiendavaid vahendeid, et rahastada investeerimisprojekte sellistes valdkondades nagu energiainfrastruktuur, sealhulgas energiatõhusus ja taastuvenergiasüsteemid, transpordi, keskkond ning sotsiaalne ühtekuuluvus.  LAIFi loomisel on toetutud naaberriikidele suunatud naabruspoliitika investeerimisrahastu   1   tegevusest ammutatud kogemustele ja õppetundidele.    2010. aasta mais toimuvat ELi ja Ladina-Ameerika ja Kariibi piirkonna tippkohtumist käsitlevad soovitused:     Tagada, et tippkohtumisel võetakse arvesse kriisi mõju tööhõivele ja sotsiaalpoliitikale ning leitakse teostatavad lahendused.      Luua Ladina-Ameerika investeerimisrahastu.      Hoogustada mõlema piirkonna vahelist dialoogi ja koostööd süsinikuvaese ja keskkonnasõbraliku tehnoloogia ning innovatsiooni valdkonnas konkreetsete meetmetega, sealhulgas tõhustades piirkonnas teadus- ja tehnikakoostöö institutsioonilist suutlikkust.      Kinnitada ELi ja Ladina-Ameerika ning Kariibi piirkonna fondi loomine.      Julgustada Ladina-Ameerika ja Kariibi piirkonna vahelist koostööd ühist huvi pakkuvates küsimustes.    Lisateave:  ELi suhted Ladina-Ameerikaga:   -   http://ec.europa.eu/external_relations/la/index_en.htm    -   MEMO/09/426     1 :   Olemasoleva teabe põhjal anti 2008. aastal naabruspoliitika investeerimisrahastust toetust 71 miljoni euro ulatuses projektidele, mille koguväärtus oli 2,7 miljardit eurot.
