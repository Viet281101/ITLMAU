IP/09/112
Brüssel, 22. jaanuar 2009Innovatsiooni märkimisväärne
edu EuroopasTäna avaldatud Euroopa innovatsiooni 2008.
aasta tulemustabel osutab, et enne finantskriisi oli innovatsiooni areng ELis
märkimisväärne. Suhteline innovatsioonilõhe Ameerika ja
Jaapaniga vähenes eelkõige seoses teatavate uute liikmesriikide nagu
Küpros, Rumeenia ja Bulgaaria suurte edusammudega. Euroopa Liidus
üldiselt on suuremat edu saavutatud eelkõige
tööjõuvaldkonnas ja innovatsiooni rahastamisel. Paraku on
ettevõtjate investeeringud innovatsiooni veel suhteliselt väikesed,
seda eriti võrreldes Ameerika Ühendriikide ja Jaapaniga. Lisaks
tulemustabelile pakub 2008. aasta teadus-, tehnoloogia ja konkurentsivõime
aruanne üksikasjalikumaid analüüse uurimis- ja arendustegevuse,
tehnoloogiasaavutuste ning Euroopa teadusruumi loomisel tehtud edusammude
kohta.
„Kriis ei ole piisav põhjus, et katkestada teadusuuringute ja
innovatsiooni rahastamine. Need on elulise tähtsusega valdkonnad,
kui Euroopa soovib väljuda majanduskriisist tugevamana ning tulla toime
kliimamuutuste ja üleilmastumisega seotud väljakutsetega. ELil on
palju eeliseid, eelkõige Euroopa teadusruumi üha suurenev atraktiivsus
ja pidevalt paranev innovatsioonisuutlikkus. Samas on veel palju teha, eriti
seoses ettevõtjate suhteliselt tagasihoidliku osalemisega innovatsiooni
rahastamisel. Komisjoni algatused ELi teadusuuringute tõhustamiseks,
innovatsiooni edendamiseks ja kõrgtehnoloogilise turu arendamiseks aitavad
hoida ELi õigel teel,” rõhutasid komisjoni asepresident
Günter Verheugen, kes vastutab ettevõtluse ja tööstuse eest,
ning teadusvolinik Janez Potočnik. 
Aruandest selgub, et Euroopa riigid moodustavad neli eri tasemega rühma
ning kuigi edusammud on olnud erinevad, on kõikide riikide suutlikkus
paranenud:Šveits, Rootsi, Soome, Saksamaa, Taani ja Ühendkuningriik
moodustavad innovatsiooniliidrite rühma. Innovatsiooni tase nendes
riikides on tublisti üle ELi keskmise. Nende riikide hulgas on kõige
kiirema arenguga Šveits ja Saksamaa.  
Austria, Iirimaa, Luksemburg, Belgia, Prantsusmaa ja Madalmaad on
innovatsiooni järgijad, nendes riikides on innovatsiooni tase
kõrgem kui ELis keskmiselt. Selles rühmas paranes innovatsiooni tase
kõige kiiremini Iirimaal, talle järgnes Austria.
Küpros, Island, Eesti, Sloveenia, Tšehhi Vabariik, Norra,
Hispaania, Portugal, Kreeka ja Itaalia on mõõdukad
innovaatorid, nendes riikides on innovatsiooni tase madalam kui ELis
keskmiselt. Küprose innovatsioonitase paraneb kiiremini kui selles
rühmas keskmiselt, teisel kohal on Portugal.
Malta, Ungari, Slovakkia, Poola, Leedu, Horvaatia, Rumeenia, Läti,
Bulgaaria ja Türgi puhul on tegemist juhtriikidele
järelejõudvate riikidega, kus innovatsiooni tase on palju
madalam kui ELis keskmiselt. Enamik riike on teistele lähemale
jõudnud,  kõige kiiremini on innovatsiooni tase tõusnud
Bulgaarias ja Rumeenias.Andmed kõigi 27 liikmesriigi
innovatsioonitaseme kohta on avaldatud dokumendis MEMO/09/18INNOVATSIOONITASE (2008. AASTA INNOVATSIOONI
KOONDINDEKS)
[  ]
Märkus: Innovatsiooni koondindeksi arvutamisel võetakse arvesse 29
näitajat, madalaim võimalik innovatsioonitase on 0 ja kõrgeim
võimalik innovatsioonitase on 1. Nihke tõttu andmete
kättesaadavusel kajastab 2008. aasta koondindeks 2006.-2007. aasta
tulemusi.
Innovatsioonilõhe vähenemine Ameerika Ühendriikide ja
Jaapaniga
ELi tasandi andmete analüüsidest selgub, et võrreldes USA ja
Jaapaniga on märgatavalt paranenud nii absoluut- kui ka suhtelised
näitajad (võrreldes viie aasta taguste näitajatega). Võttes
arvesse ka teisi riike selgub võrdlusest, et arenevate riikidega
võrreldes on ELi edasiminek olnud suhteliselt kiire. Eriti
märkimisväärne on olnud areng innovatsiooniks vajaliku
tööjõu ettevalmistamisel (kõrgkoolide lõpetajad) ning
juurdepääsu tagamisel lairibaühendusele ja riskikapitalile. Samas
investeerivad ettevõtjad endiselt vähe ning nii uurimis- ja
arendustegevuse kui ka infotehnoloogia valdkondades jääb EL selle
näitajaga Ameerika Ühendriikidest ja Jaapanist maha. Aruandes esitatud
andmed näitavad mittetehnoloogilise uuendustegevuse suurt osatähtsust,
kuid ELi ettevõtjad on oma kulutusi kõnealuses valdkonnas (nt
koolitus, disain, turundus, uute seadmete soetamine) vähendanud.
Innovatsioon kui vahend majanduskasvu taastamiseks 
Euroopa infosüsteemi analüüside koostamisel on lähtutud
finantskriisi eelsetest andmetest. Siiski kajastavad need olemasolevaid trende,
tugevaid ja nõrku külgi, mida tuleb praeguses olukorras tegutsedes
arvesse võtta. ELi enne finantskriisi saavutatud edu on loonud Euroopa
ettevõtjatele parema positsiooni majanduskasvu taastamiseks innovatsiooni
kaudu. Võrreldes tähtsamate konkurentidega ei rahasta Euroopa
ettevõtjad innovatsiooni siiski piisavalt. See viga tuleb parandada,
eelkõige pakkudes taas riigi toetust innovaatilistele ettevõtjatele,
näiteks juhtivate turgude algatuse raames (vt IP/08/12),
mis aitab suurendada turul nõudlust uute toodete ja teenuste järele.Euroopa innovatsiooni arenguaruanne, mis avaldati üheaegselt Euroopa
infosüsteemi analüüsidega, hõlmab sõltumatute
ekspertide koostatud analüüse riikide innovatsioonipoliitika arengu ja
juhtimise kohta ning toetub sõltumatute ekspertide poolt riikide
lõikes koostatud aruannetele, mis on avaldatud PRO INNO algatuse
veebilehel. Kõnealuses arenguaruandes kajastub suundumus toetada
innovaatilisi ettevõtjaid ja strateegiaid, mis aitavad tulla toime
kliimamuutuste või loodusvarade tootlikkusega seotud
väljakutsetega.
Toetudes aruannetele hindab Euroopa Komisjon praeguse innovatsioonipoliitika
tulemuslikkust ja määrab kindlaks edaspidised prioriteedid.
Taustteave
Euroopa Komisjoni ettevõtluse ja tööstuse peadirektoraadi
volitusel koostas Euroopa infosüsteemi analüüsi Maastrichti
innovatsiooni ja tehnoloogia valdkonna majandus- ja sotsiaaluuringute ning
koolituskeskus (UNU-MERIT). Euroopa innovatsiooni arenguaruande koostas
ekspertide rühm, mida juhendasid Ateena Ülikooli ja Technopolis Groupi
esindajad.
Täielik aruanne on avaldatud aadressil:
http://www.proinno-europe.eu/metricsLisateabe saamiseks vt ka MEMO/09/18,
IP/09/92,
MEMO/09/19
