IP/09/609
Brüssel, 21. aprill 2009Vähem soodsad piirkonnad: komisjon
tugevdab koostööd riiklike ametiasutustega, et muuta abi saamine
lihtsamaks ja suunata abi pareminiEuroopa Komisjon võttis täna vastu
teatise, mis sillutab teed ebasoodsate looduslike tingimustega
põllumajanduspiirkondade uuele liigitamisele. Teadusekspertide abiga on
komisjon kindlaks teinud kaheksa pinnase ja kliimaga seotud kriteeriumi, mille
põhjal võib selliseid piirkondi objektiivselt ja selgelt liigitada.
Kuid enne õigusakti ettepaneku tegemist on komisjonil kriteeriumide
sobivuse hindamiseks vaja rohkem andmeid. Seepärast palutakse
liikmesriikidel esitada simulatsioonid, milles kasutatakse riigisiseseid
andmeid, et näidata kriteeriumide võimalikku toimimist. Uus
liigitussüsteem kehtestatakse tõenäoliselt 2014. aastaks; seni
kehtib praegune süsteem. Kõnealune läbivaatamine ei mõjuta
mägipiirkondi, mida juba liigitatakse ühiste objektiivsete
kriteeriumide alusel, ega eriliste ebasoodsate tingimustega piirkondi (nt saared
ja rannikualad), mida liigitatakse kõnealuste eriliste ebasoodsate
tingimuste alusel.
„Ebasoodsate looduslike tingimustega põllumajanduspiirkondade
piiritlemist tuleb lihtsustada ja abi paremini suunata.
Põllumajandustootmise jätkumine nendes piirkondades, et vältida
keskkonnakahju tekkimist, on nii põllumajandustootjate kui ka meie
kõigi huvides,” ütles põllumajanduse ja maaelu arengu
volinik Mariann Fischer Boel. „Eesmärk ei ole vähem soodsaid
piirkondi vähendada või suurendada, vaid luua selge ja
läbipaistev piiritlemissüsteem, võttes samas arvesse ELi kui
suure ja mitmekesise piirkonna eripära.”
Piirkondade lihtsam ja läbipaistvam piiritlemine
Kogu ELis on praegu üle 100 väga erineva riikliku kriteeriumi,
mille alusel otsustatakse, kas konkreetne piirkond võib saada vähem
soodsa piirkonna toetust. Selline mitmekesisus võib kontrollikoja arvates
tuua kaasa ebavõrdse kohtlemise. Teadusekspertide abiga on komisjon
kindlaks teinud kaheksa pinnase ja kliimaga seotud
kriteeriumi,[1] mille
põhjal võib selliseid piirkondi objektiivselt ja selgelt
liigitada. 
Kõnealustel kriteeriumidel põhineva uue piiritlemise teostatavust
tuleb hinnata liikmesriikide esitatud simulatsioonide alusel, milles on
kasutatud riigisiseseid andmeid. 
Paremini suunatud abi
Maastike, looduslike elupaikade ja bioloogilise mitmekesisuse
säilitamiseks, metsatulekahjude vältimiseks, veemajanduse ja
pinnasekaitse täiustamiseks on oluline säilitada jätkusuutlikku
põllumajandust piirkondades, kus kliima ja pinnas muudavad selle
keeruliseks.
Sellistes piirkondades põllumajanduse säilitamiseks antavad ELi
toetused tuleks eraldada just piirkondadele, kus ebasoodsad looduslikud
tingimused on eriti karmid ja mõjutavad põllumajandust.
Kõnealustes piirkondades asuvate põllumajandusettevõtete vahel
jagatav abi tuleks suunata neile, keda maa kasutusest kõrvalejätmine
ohustab kõige enam.
Tihe koostöö 
Komisjon ja liikmesriigid on kohtunud enam kui 100 korral ning
22. mail 2008 algatatud avaliku arutelu käigus saadi 121
arvamust. Need on kokkuvõtlikult esitatud teatisele lisatud
mõjuhinnangus.
Täna vastu võetud teatisega kaasatakse ELi institutsioonid ning
põllumajandusmaa kasutamisest huvitatud piirkonnad ja rühmad
analüüsiprotsessi, mille tulemusena piiritletakse piirkonnad
uuesti.
Liikmesriigid on kaasatud simulatsioonide kaudu, mis on olulised komisjoni
ettepaneku koostamise jaoks.
Piiratud ulatus
Kõnealune läbivaatamine ei mõjuta mägipiirkondi, mida
juba liigitatakse ühiste objektiivsete kriteeriumide alusel, ega eriliste
ebasoodsate tingimustega piirkondi (nt saared ja rannikualad), mida liigitatakse
kõnealuste eriliste ebasoodsate tingimuste alusel.
Järgmised sammud
Riiklikud ametiasutused peaksid oma simulatsioonid komisjonile saatma
21. oktoobriks 2009. Uus liigitussüsteem kehtestatakse
tõenäoliselt 2014. aastaks.
Lisateave
Komisjoni veebileht vähem soodsate piirkondade
põllumajandustootjatele antava abi kohta:
http://ec.europa.eu/agriculture/rurdev/lfa/index_en.htm
Komisjoni veebileht maaelu arengupoliitika (2007–2013) kohta:
http://ec.europa.eu/agriculture/rurdev/index_et.htm[1] Need kaheksa kriteeriumi
on järgmised: madal temperatuur, kuumastress, pinnase kuivendamine,
mullalõimis ja kivimisisaldus, juurte sügavus mullas, mulla keemilised
omadused, mullaniiskuse tasakaal ja nõlvad.
