IP/09/1811     Brüssel, 24. november 2009  Kolmas kodanikukaitse foorum: Euroopa tuleb muuta vastupanuvõimelisemaks katastroofidele  Homme avab Euroopa Komisjoni keskkonnavolinik Stavros Dimas Brüsselis kolmanda kodanikukaitse foorumi.  Üle 500 kodanikukaitsetöötaja osaleb kahepäevasel konverentsil, et arutada, kuidas ELi liikmesriigid saavad suurendada oma vastupanuvõimet katastroofidele.  Kliimamuutuste tagajärjel sagenevad tõenäoliselt loodusõnnetused ja suureneb nende mõju. Euroopa peab valmistuma nii selleks kui ka muudeks probleemideks, nagu terrorismioht ning keemia- ja muud õnnetused. Konverentsil „Vastupanuvõimelisema ühiskonna suunas” peetakse aru Euroopa kodanikukaitse tulevikuülesannete ja tehnoloogiaarengu üle ning selle üle, kuidas kaasata kodanikke katastroofideks valmistumisse.  Euroopa Komisjoni keskkonnavolinik Stavros Dimas sõnas: „Euroopa on valmis tegema kõik võimaliku, et suurendada oma vastupanuvõimet katastroofidele ja vähendada seega suurt inimkahju. Igal aastal kaotavad tuhanded inimesed elu ja veelgi enamate inimeste igapäevaelu on pikaks ajaks häiritud. Ainuüksi eelmisel aastal oli kogu maailmas ligikaudu 20 miljonit inimest sunnitud loodusõnnetuste tõttu oma kodudest lahkuma. Ka rahaline kahju on suur: katastroofid lähevad Euroopas igal aastal hinnanguliselt maksma 15 miljardit eurot.  Kodanikukaitse foorum annab meile olulise võimaluse eelseisvate ülesannete arutamiseks, et aidata meil parandada katastroofide ennetamist ja nendele reageerimist.” Kodanikukaitse foorum  Kolmandal kodanikukaitse foorumil käsitletakse vastupanuvõimet ning küsimust, kuidas Euroopa saab parandada ennetus- ja reageerimismeetmeid katastroofidega paremaks toimetulekuks.  Vastupanuvõime katastroofidele ei tähenda üksnes ulatusliku katastroofi tagajärgedest taastumise suutlikkust, vaid ka katastroofitaluvuse kaasamist planeerimisse.   Foorumile koguneb üle 500 osaleja, et arutada Euroopa kodanikukaitse tulevikuülesandeid.  Foorumi kolmel arutelul võtavad sõna poliitika-, äri- ja teadusmaailma kõrgetasemelised esinejad. Arutelude käigus saab avameelselt vahetada ideid selle kohta, millal ja kuidas katastroofideks valmistuda, kuidas kodanikud tajuvad ohtu ja saavad katastroofidega iseseisvalt toime tulla ning milline peaks olema katastroofide ohjamise Euroopa strateegia. Sõnavõtjate hulgas on Euroopa Komisjoni keskkonnavolinik Stavros Dimas, ÜRO katastroofiohu vähendamise rahvusvahelise strateegia peasekretäri abi Margareta Wahlström ning Rootsi kaitseministeeriumi riigisekretär Håkan Jevrell. Konverentsi ajal on avatud näitus, kus on esindatud rahvusvahelised partnerid, koolitusorganisatsioonid ja uuenduslikud tehnoloogialahendused. Muu hulgas on sel aastal Itaalia linna L'Aquilat tabanud loodusõnnetust kajastava väljapaneku raames välja pandud maavärina imitaator. Komisjon ja kodanikukaitse Komisjon toetab ja täiendab katastroofide ennetamist riiklikul, piirkondlikul ja kohalikul tasandil ning juhib seire- ja teabekeskuse (Monitoring and Information Centre, MIC) tööd; keskus tegutseb ühenduse kodanikukaitse mehhanismi puhul hädaabi koordineerimiskeskusena. Ühenduse mehhanism hõlbustab koostööd katastroofidele reageerimise vallas. Selles osaleb 31 riiki (EL 27 riigid ning Horvaatia, Island, Liechtenstein ja Norra). Nimetatud riigid koondavad mehhanismi kaudu vahendid, mida saab katastroofis kannatanud riikidele kättesaadavaks teha. ELi abi saavad paluda kõik maailma riigid. Alates ühenduse mehhanismi loomisest 2001. aastal on EL andnud abi kõikjal maailmas toimunud katastroofide puhul, sealhulgas orkaani Katrina puhul Ameerika Ühendriikides 2005. aastal, Hiina 2008. aasta maavärina puhul ja tänavu suvel Lõuna-Euroopas toimunud metsatulekahjude puhul. Praegu pakub seire- ja teabekeskus abi 20 hädaolukorra puhul aastas. Euroopa Komisjon püüab suurendada ELi katastroofidele reageerimise suutlikkust. Selle aasta suvel katsetas ta ELi tasandi valmisolekut. Kaks tuletõrjelennukit aitasid liikmesriikidel juulist septembrini metsatulekahjude vastu võidelda. Komisjon õpib nimetatud katseprojektist saadud kogemustest. Samuti hakkab komisjon välja töötama mitmesuguseid ennetamisega seotud algatusi, et töötada välja ELi lähenemisviis seoses loodusõnnetuste ja inimtegevusest tingitud katastroofide ennetamisega. Selleks koostab ta riskihindamise ja riskide kaardistamise suunised, valdkonnaülese ülevaate suurtest ohtudest, millega EL võib silmitsi seista, ning loob katastroofide ennetamise Euroopa võrgu. Märkus toimetajatele: Kolmas kodanikukaitse foorum „Vastupanuvõimelisema ühiskonna suunas” toimub 25.–26. novembril 2009 Brüsselis Euroopa Komisjoni Charlemagne hoones aadressil Rue de la Loi 170.  Lisateave foorumi kohta on aadressil   www.civilprotectionforum.eu   .  Lisateave kodanikukaitse mehhanismi kohta on aadressil    http://ec.europa.eu/environment/civil/   .
