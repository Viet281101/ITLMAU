IP/09/1686 Brüssel, 9. november 2009 Uue arvamusuuringu tulemused: 16 % eurooplastest väidab, et on kogenud diskrimineerimist  Täna avaldatava Euroopa Komisjoni arvamusuuringu tulemused näitavad, et ligikaudu iga kuues Euroopa elanik on viimase aasta jooksul isiklikult diskrimineerimist kogenud.  64 % eurooplastest on mures, et masuga kaasneb üha enam vanuselist diskrimineerimist tööturul.  Eurobaromeetri uusima uuringu tulemused avaldatakse vahetult enne 16.–17. novembril Stockholmis peetavat võrdõiguslikkuse teemalist Euroopa tippkohtumist.  Võrdsete võimaluste volinik Vladimír Špidla ütles: „Diskrimineerimine on endiselt probleemiks üle kogu Euroopa ja inimeste seisukohad diskrimineerimise suhtes on viimase aastaga võrreldes jäänud laias laastus samaks.”  Ta lisas: „Ühe murettekitavama valdkonnana märgiti vanuselise diskrimineerimise suurenemist majandussurutise tagajärjena.  Uuringu tulemused näitavad, et hoolimata mõningatest edusammudest on veel pikk tee selleni, et inimesed teadvustaksid rohkem oma õigusi võrdse kohtlemise alal, seda eelkõige riiklikul tasandil. On vaja jätkuvalt tegeleda selle tagamisega, et „võrdsed võimalused” ei kõlaks tühipalja sõnakõlksuna, vaid et neist sõnadest saaks reaalsus.”  Vastajad nimetasid isiklikult kogetud diskrimineerimise põhjustena enamasti samu põhjuseid, mis möödunud aastal sama uuringu käigus, kõige levinuma põhjusena nimetati vanust (6 % vastajatest). Kokku väitis 16 % eurooplastest, et on 2009. aastal kogenud diskrimineerimist (rahvuse, religiooni, vanuse, puude või seksuaalse suunitluse alusel). Need tulemused on samad, mis 2008. aastal.  Siiski tõusid märgatavalt näitajad, milles täheldati diskrimineerimist vanuse ja puude alusel. 58 % eurooplastest leiab, et nende riigis on levinud vanuseline diskrimineerimine (2008. aastal nimetas seda 42 % vastanutest) ning 53 % vastanutest kinnitas diskrimineerimist puude alusel (2008. aastal oli see näitaja 45 %). Arvamusuuringu tulemused osutavad ka otsesele seosele praeguse majandusliku olukorraga, 64 % vastanutest arvab, et majanduslanguse tagajärjel suureneb vanuseline diskrimineerimine tööturul. Paljudes ELi riikides võib see avalduda noorte töötuse kasvus, mis tuleneb majanduse aeglustumisest, samuti võib see peegeldada teadlikkuse kasvu neis diskrimineerimise valdkondades.  Kokkuvõtvalt tuleb märkida, et kolmandik eurooplastest oli teadlik oma õigustest, juhul kui neist peaks saama diskrimineerimise või ahistamise ohvrid. Selle näitaja osas esines aga riigiti suuri erinevusi. Võrreldes 2008. aasta uuringuga oli teadlikkus suurenenud Ühendkuningriigis (+8 punkti), Prantsusmaal (+7 punkti), Iirimaal ja Rootsis (kummaski +6 punkti), samas aga langenud Poolas (-12 punkti) ja Portugalis (-11 punkti).  Kodanike teadlikkuse tõstmine on pikaajaline protsess, mis nõuab Euroopa ja riiklikul tasandil tehtavaid ühiseid pingutusi, oluline on ka võrdõiguslikkuse küsimusega tegelevate riiklike asutuste panus. Euroopa Komisjon toetab seda valdkonda üleeuroopalise teabekampaaniaga „Mitmekesisuse poolt – diskrimineerimise vastu”, rahastades riiklikke teadlikkuse tõstmise projekte programmi PROGRESS raames ning varem on seda tehtud võrdsete võimaluste Euroopa aasta (2007) raames.  Diskrimineerimise juhtudest teavitamiseks võtaks enamik eurooplasi esmalt ühendust politseiga (55 %), 35 % pöörduks võrdõiguslikkuse küsimusega tegeleva riikliku asutuse ja 27 % ametiühingu poole. Usaldus diskrimineerimisega tegelevate organisatsioonide vastu erineb riigiti suuresti.  Julgustav on see, et uuringu tulemustes osutatakse sotsiaalsetele mehhanismidele, mille kaudu diskrimineerimise probleemi lahendada. Andmed tõestavad, et sotsiaalsed rühmad, haridus ja teadlikkuse tõstmise algatused on kaasa aidanud mitmekesisuse aktsepteerimise tõusule. Kõik jõupingutused ja poliitilised algatused, mis püüdlevad olukorra parandamise suunas, toetavad kahtlemata diskrimineerimise vastast võitlust ja mitmekesisuse edendamist. Taust  16.–17. novembril 2009. aastal korraldavad ELi eesistujariik Rootsi ja Euroopa Komisjon Stockholmis ELi kolmanda võrdõiguslikkuse tippkohtumise. Selle igal aastal aset leidva sündmuse eesmärk on tõsta diskrimineerimise ja mitmekesisusega seonduvad teemad ELis ja liikmesriikide valitsuste hulgas tähelepanu keskmesse ning jagada teadmisi ja kogemusi selles osas, kuidas võidelda kõige tõhusamalt diskrimineerimise mis tahes vormidega.  2009. aastal läbiviidud arvamusuuring on kolmas Eurobaromeetri diskrimineerimise teemaliste uuringute sarjast Euroopas ning selle eesmärgiks on vaadelda, kuidas on viimastel aastatel muutunud suhtumine diskrimineerimisse. See uuring viidi läbi 29. maist kuni 15. juunini 2009, valimisse kuulus 26 756 inimest 30 Euroopa riigist (27 liikmesriigist ja kolmest kandidaatriigist). Seekordsesse uuringusse olid lisatud küsimused majandussurutise mõju kohta diskrimineerimise tasemele. Lisaks hõlmas uuring esmakordselt kolme kandidaatriiki: Horvaatiat, endist Jugoslaavia Makedoonia Vabariiki ja Türgit. Eelmised uuringud viidi läbi 2006. ja 2008. aastal. Täiendav teave:    MEMO/09/495    Eurobaromeetri eriuuring diskrimineerimise kohta – kokkuvõte, aruanne ja riikide teabelehed    http://ec.europa.eu/public_opinion/archives/eb_special_en.htm    Võrdõiguslikkuse 3. tippkohtumine – võrdõiguslikkuse alane koostöö    http://ec.europa.eu/social/main.jsp?catId=88&amp;langId=en&amp;eventsId=220&amp;furtherEvents=yes    Diskrimineerimise vastane võitlus    http://ec.europa.eu/antidiscrimination       www.stop-discrimination.info     Euroopa Komisjoni elektrooniline tööhõive, sotsiaalküsimuste ja võrdsete võimaluste teemaline tasuta infoleht, mida saab tellida siit:    http://ec.europa.eu/social/e-newsletter
