IP/09/1926 Brüssel, 15. detsember 2009 Elavdades kriisi ohvriks langenud tööturge  Kriisile reageerimise meetmed ja ELi rahaline toetus on aidanud leevendada vähenenud majandusaktiivsuse negatiivset mõju ELi tööturgudele 2009. aastal, väidetakse täna esitatud Euroopa Komisjoni aruandes.  Need meetmed peavad aga toetama pikaajalisi tööhõivereforme, et oldaks valmis kriisist edukalt väljuma.  Ühise tööhõivearuande eelnõud hakkavad tööhõive- ja sotsiaalministrid 2010. aasta märtsil nõukogus arutama ning sellega panustatakse ELi uude 2020. aasta majanduskasvu ja tööhõive strateegiasse, mille ELi liidrid peaksid vastu võtma 2010. aasta kevadel.  „Kooskõlastatud meetmed ja ELi ja liikmesriikide tasandil antud toetus on aidanud oluliselt majandust stabiliseerida ning takistanud töötuse edasist suurenemist 2009. aastal.  Nüüd peame aga ära hoidma edasise töökohtade vähenemise ja looma uuesti töökohad, mis on kriisi tõttu kaotatud,” sõnas komisjoni president José Manuel Barroso.  „Nüüd peame vaatama tulevikku ja jätkama oma kooskõlastatud lähenemisviisiga, et tagada töökohtade jätkusuutlikkus ja majanduskasv pikas perspektiivis.  Tulevase EL2020 strateegia abil aitame ma sotsiaalse turumajanduse uuesti jalgele ja suundume Euroopa Liidus tugevama, keskkonnasõbralikuma ja kaasavama majanduse poole.”   Tööhõivevolinik Vladimír Špidla lisas:      „Praegu on ELi tööhõivepoliitika peamine ülesanne hoida lühiajalised meetmed tasakaalus pikaajaliste reformidega.      Meil on vaja tugevdada ja muuta meetmeid, mille me oleme kriisile reageerimiseks võtnud, ning need lõpule viia, et parandada ELi tööturgude paindlikkust ja turvalisust ja suurendada majanduse vastupanuvõimet uutele kriisidele tulevikus.”       Komisjoni ühise tööhõivearuande eelnõu tutvustab analüüsi meetmete kohta, mida on võetud töökohtade säilitamiseks ja raskes olukorras olijate aitamiseks kogu ELis, ning toob välja veel lahendust ootavad probleemid.  Kuna tööturu olukord on 2009. aastal majanduslanguse tagajärjel oluliselt halvenenud, prognoositakse järgmiseks aastaks töötuse jätkuvat suurenemist kõigis ELi riikides, ehkki aeglasemas tempos.  Kuigi võib oodata, et majanduse elavneb järk-järgult järgmise kahe aasta jooksul, reageerivad tööturud pikaldasemalt.  Teatud rühmade puhul on tagajärjed olnud eriti rängad:  noored, võõrtöötajad ja vähekvalifitseeritud töötajad.   Liikmesriigid on võtnud olulisi meetmeid tööhõive ja sotsiaalpoliitika valdkonnas Euroopa tööhõivestrateegia kolme prioriteedi raames, et majandust kiiresti ergutada ja kaitsta haavatavaid rühmi kriisi mõju eest.  Paljudes riikides on tugevdatud tööturuasutusi, et tulla toime suurenenud töötusega, ning ELi toetus Euroopa Sotsiaalfondi ja Euroopa Globaliseerumisfondi raames on olnud oluliseks abiks liikmesriikidele kriisi ületamise meetmete rahastamisel.  Sotsiaalkaitsesüsteemid on tõestanud oma tõhusust:  automaatsed stabiliseerivad tegurid on aidanud leevendada majanduslanguse vahetut sotsiaalset mõju – ehkki eri määral – kogu ELis.  Liikmesriikide võime tulla toime suureneva vajadusega sotsiaalkindlustuse järele on väga erinev, suurendades vajadust kindlakäelise töötute aktiveerimise poliitika järele.  Edasine tegevus  Praegu on ELi ja liikmesriikide tähtsaim ülesanne panna paika õige raamistik tööturu jätkusuutlikuks elavnemiseks.  Uute ja paremate töökohtade loomist saab ühelt poolt kõige paremini soodustada edukate kriisist väljumise strateegiate abil, mis valmistaksid nii isikuid kui ka ettevõtteid ette struktuurimuutustega kohanemiseks, ning teiselt poolt tõhusa avaliku poliitika abil tööturgude ajakohastamiseks.  Komisjoni esitatud aruannet hakkavad ELi tööhõive- ja sotsiaalministrid arutama 8.–9. märtsil 2010 tööhõive, sotsiaalpoliitika, tervishoiu ja tarbijakaitseküsimuste nõukogus ning komisjon ja liikmesriigid võtavad seda arvesse EL2020 strateegia ettevalmistamisel Euroopa Ülemkogu kevadiseks kohtumiseks, mis toimub 25. märtsil aastal 2010.  See toetub 2009. aasta Euroopa tööhõive aruandele, mis analüüsib detailsemalt ELi tööturgude hiljutisi arengusuundi (vt   IP/09/1803   ).  Vt ka  MEMO/09/554  Lisateave: Ühise tööhõivearuande eelnõu   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   2009. aasta Euroopa tööhõive aruanne    http://ec.europa.eu/social/main.jsp?catId=119&amp;langId=en    Igakuine tööturu monitor    http://ec.europa.eu/social/main.jsp?catId=120&amp;langId=en     Euroopa Komisjoni elektrooniline tööhõive, sotsiaalküsimuste ja võrdsete võimaluste teemaline tasuta infoleht, mida saab tellida siit:     http://ec.europa.eu/social/e-newsletter
