IP/09/501
Brüssel, 30. märts 2009. a.Komisjon avaldas rahulolu, et nõukogu
andis täna poliitilise kinnituse ühtset Euroopa taevast
käsitlevale meetmepaketileEelmisel nädalal Euroopa Parlamendis
saavutatud positiivse hääletustulemuse järel andsid
transpordiministrid täna kinnituse laiaulatuslikule lennunduspaketi
kokkuleppele. Selle paketiga, mille nõukogu võtab ametlikult vastu
lähinädalatel, tugevdatakse ühtset Euroopa taevast
käsitlevat algatust, antakse Euroopa Lennundusohutusametile vastutus
lennundusahela kõigi ohutusega seotud lülide eest ja soodustatakse
uute tehnoloogiate rakendamist. Meetmepakett aitab muuta lende ohutumaks,
keskkonnasäästlikumaks ja kulutasuvamaks. Lennuettevõtjad hoiavad
sellega kokku ligikaudu neli miljardit eurot aastas. Samal ajal aitab
lennuliikluse korraldamise üldkava saavutada Euroopa tootval
tööstusel liidripositsioon lennuliikluse korraldamise innovaatilise
tehnoloogia valdkonnas, muutes seega Euroopa infrastruktuuri tõhusaks ja
andes tootjatele konkurentsieelise maailmaturul.
Komisjoni asepresident ja transpordivolinik Antonio Tajani ütles:
„Euroopa vajab sellist lennuliikluse korraldamise süsteemi, mis
suudab toime tulla lennundussektori tulevase kasvuga. Reisijad soovivad tarbida
kvaliteetseid teenuseid. Meetmepakett aitab muuta lende ohutumaks,
keskkonnasäästlikumaks ja kulutasuvamaks. Õhusõidukid saavad
lennata kõige lühemaid marsruute pidi, mis vastab karmistuvatele
keskkonnanõuetele. Esmakordselt on sellise süsteemi keskmes
õhuruumi kasutajad.  Meetmepakett võeti vastu väga sobival ajal,
kuna lennundussektor on praeguse kriisi tõttu raskustes.”
Paketi esimeses valdkonnas tõhustatakse ühtset Euroopa taevast
käsitlevaid algseid õigusakte mitmel viisil (vt IP/01/1398):
nendesse lisatakse aeronavigatsiooniteenuste osutajate tegevuse tulemuslikkust
käsitlevad siduvad eesmärgid ja võrgustiku haldamine Euroopa
tasandil, et tagada ühtsus liikmesriikide võrgustike vahel, samuti
kehtestatakse lõplik kuupäev, mis ajaks peavad liikmesriigid
tulemuslikkust parandama; selleks võivad nad tõhustada
koostööd ja kaasata aeronavigatsiooniteenuste osutajaid paremini nn
funktsionaalsete õhuruumiosade raames.
Tehnoloogiasamba puhul keskendutakse uusima tehnoloogia
kasutuselevõtule. Programmiga SESAR kaasatakse kõik lennunduse
sidusrühmad lennuliikluse korraldamist käsitleva, uue põlvkonna
üleeuroopalise süsteemi väljatöötamisse, valideerimisse
ja kasutamisse. 
Ohutussambaga suurendatakse Euroopa Lennundusohutusameti (EASA)
vastutusala. Sellega tagatakse lennujaamade käitamist, lennuliikluse
korraldamist ja aeronavigatsiooniteenuseid käsitlevad täpsed,
ühtsed ja siduvad eeskirjad ning järelevalve seoses nende
rakendamisega liikmesriikides. EASA suurenenud pädevus annab ametile
võimaluse terviklikumalt kontrollida Euroopa lennundusohutust ja aitab
tagada, et lennu kõikides etappides, alates lennurajast, kohaldatakse
ühiseid ohutuseeskirju.
Lennujaamade läbilaskevõimet käsitlevas valdkonnas
tegeldakse lennuradade ja lennujaamarajatiste vähesuse probleemiga, mis
praegu ähvardab muutuda oluliseks kitsaskohaks. Algatusega
püütakse õhusõidukite käitajatele lennujaamades antud
teenindusaegu paremini kooskõlastada lennuliikluse korraldamise meetmetega
ning luua lennujaamade läbilaskevõimega tegelev
järelevalveüksus, et täielikult integreerida lennujaamad
lennundusvõrgustikku.
Ühtset Euroopa taevast käsitleva uue paketi keskmes on
keskkonnaküsimused ja lennuliikluse parema korraldamise eesmärk
on vähendada lennundusega kaasnevaid kasvuhoonegaaside heitkoguseid.
Eeldatavalt vähenevad heitkogused kuni 10% lennu kohta, mis tähendab,
et aastas paisatakse õhku 16 miljonit tonni vähem CO2 ja
õhuruumi kasutajate kulud väheneksid 2,4 miljardi euro võrra. See
aitab lennundusel paremini täita heitkogustega kauplemise süsteemi
nõudeid.Arvestades inimteguri olulisust aeronavigatsiooniteenuste
osutamisel, on Euroopa institutsioonid võtnud vastu ka avalduse,
milles nad teatavad oma valmisolekust teha koostööd selleks, et
kaasata töötajad lennunduspaketi rakendamisse, tagada kõigi
ohutuse tagamisega tegelevate töötajate suur oskuspädevus ja
suurendada usaldust intsidentidest teatamise mehhanismide vastu.
Lisateave:	 http://ec.europa.eu/transport/air/index_en.htm
