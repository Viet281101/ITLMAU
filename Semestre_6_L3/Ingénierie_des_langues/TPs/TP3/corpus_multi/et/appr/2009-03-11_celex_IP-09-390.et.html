IP/09/390
Brüssel, 11.märts 2009Meresõiduohutus: eesmärk on
mereõnnetusi tõhusamalt ennetadaVastavalt möödunud aasta detsembris
lepituskomitees saavutatud kokkuleppele kiitis Euroopa Parlament pärast
nõukogu 11. märtsil 2009 lõplikult heaks kolmanda
meresõiduohutusmeetmete paketi. 
„Olen parlamendi ja nõukogu saavutatud kokkuleppega
äärmiselt rahul. See on oluline samm mereõnnetuste tõhusama
ennetamise ning kõikide asjaomase valdkonna ettevõtjate suurema
vastutuse suunas,” rõhutas Euroopa Komisjoni asepresident Antonio
Tajani. Ta lisas: „Paketiga täiendatakse ja ajakohastatakse Euroopa
kehtivaid õigusakte ning reageeritakse tõsiselt kodanike üha
kasvavale murele.”
Nimetatud paketiga saab Euroopa Liit omale laevade sadamakontrolli
täielikult uuendatud süsteemi. See võimaldab korrapäraselt
ja sagedamini kontrollida laevu, mis kujutavad endast ohtu. Samuti
võimaldab see lõplikult keelata halvimas seisukorras laevade
ligipääsu Euroopa sadamatesse.
Liikmesriikide nimel laevade sertifitseerimiseks volitatud asutuste
üleeuroopalist tunnustamist käsitlevaid eeskirju tõhustatakse.
Klassifikatsiooniühinguid kutsutakse üles tegutsema rangeimate
standardite alusel. Seda hõlbustavad ühelt poolt rahatrahvide
süsteem ja teiselt poolt klassifikatsiooniühingute
kvaliteedikontrollisüsteemide sertifitseerimise asutus.
Täiustatakse piki Euroopa rannikualasid toimuva liikluse jälgimise
vahendeid. Süsteem SafeSeaNet on edaspidi ainus vahend meresõidualaste
andmete elektrooniliseks vahetamiseks liikmesriikide vahel. Luuakse laevade
kaugseire Euroopa keskus. Kalalaevu hakatakse paremini kaitsma kokkupõrgete
eest. Tagatakse merehätta sattunud laevade ohutusse paika vastuvõtmist
käsitlevate otsuste sõltumatus.
Samuti viiakse sõltumatult läbi õnnetustejärgsed
uurimised. Ühise uurimismeetodi kehtestamise ja põhjaliku andmebaasi
loomisega on võimalik õppida saadud kogemustest ja seeläbi
ennetada tulevasi õnnetusi.
Ennetamine on samas – ja eelkõige – lipuriigi ametiasutuste
ülesanne. Ametiasutusi tuleks kontrollida vastavalt Rahvusvahelise
Mereorganisatsiooni kehtestatud mudelile ja neil peaks olema
kvaliteeditunnistus.
Kõik Euroopa sadamaid külastavad laevad peavad olema kindlustatud.
Kindlustuskate peab vastama vastutuse piiramise kõrgeimatele
määradele, mis on sätestatud merinõuete korral vastutuse
piiramist käsitlevas Rahvusvahelise Mereorganisatsiooni 1996. aasta
konventsioonis. Kuigi kõnealune konventsioon hõlmab
tänapäeval üksnes 20% kogu maailma laevastikust, peavad kõik
Euroopa sadamaid külastavad laevad vastama nendele nõuetele.
Euroopa õigusesse lisatakse ka vastutus- ja kindlustussüsteem, mis
on ette nähtud Rahvusvahelise Mereorganisatsiooni raames sõlmitud
rahvusvahelise konventsiooniga (reisijate ja nende pagasi mereveo Ateena
konventsioon). See tähendab, et hiljemalt nelja aasta pärast on
kõigile kodanikele tagatud rahvusvahelistel reisidel piisav ja
samaväärne kaitse. Kõnealust kaitset laiendatakse
järk-järgult ka riigisisestele reisidele.
Vt ka MEMO/09/105
