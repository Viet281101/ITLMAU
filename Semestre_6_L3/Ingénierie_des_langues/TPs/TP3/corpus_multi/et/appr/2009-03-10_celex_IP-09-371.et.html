IP/09/371
Brüssel, 10. märts 2009Komisjoni aruanne: ülemaailmsed
uimastiprobleemid kümme aastat hiljemTäna esitas Euroopa Komisjon aruande
ebaseaduslike uimastite turgude kohta maailmas alates 1998. aastast. Aruandest
selgub, et viimase kümne aasta jooksul on uimastipoliitika maailmas
arenenud, eelkõige riiklikul tasandil – jõupingutusi
uimastitarvitajate aitamiseks on suurendatud ja uimastitega kaubitsejate vastu
suunatud tegevuspõhimõtteid on karmistatud. Kuid millist tegelikku
kasu on see kõik toonud? 
Uurimuses, millel aruanne põhineb, ei ole leitud mingeid tõendeid
üleilmse uimastiprobleemi vähenemise kohta ajavahemikus
1998–2007.  Laiemalt võttes on olukord teatavates jõukamates
riikides veidi paranenud, kuid ülejäänutes halvenenud. Mõnes
riigis, sealhulgas mitmes suures arengumaas või siirderiigis, halvenes
olukord järsult ja oluliselt. 
Teisisõnu paistab ülemaailmne uimastiprobleem olevat enam
vähem samas seisus kui 1998. aastal. Pigem on olukord muutunud veelgi
keerukamaks: enamikus lääneriikides on uimastite hinnad alates 1998.
aastast 10 %–30 % langenud, seda hoolimata näiteks kokaiini või
heroiiniga kaubitsejatele mõistetavate karistuste karmistumisest teatavatel
turgudel. Samas puuduvad tõendid uimastite kättesaadavuse halvenemise
kohta. Kanepi kasutamine on saanud noorte elu „loomulikuks” osaks
paljudes lääneriikides, kuni 50 % pärast 1980. aastat
sündinutest on seda uimastit vähemalt proovinud. Enamik neist aga ei
jätka aine kasutamist pärast varase täiskasvanuea saabumist.
Uurimuses leiti ka, et uimastite tootmise vastane eripoliitika võib
mõjutada piirkondi, kus uimasteid toodetakse. Näiteks on viimase
kümne aasta jooksul kokaiinitootmine liikunud Peruust ja Boliiviast
Colombiasse. 
Nimetatud aruande avaldamine toimub üheaegselt Viinis sel nädalal
aset leidva kõrgetasemelise kohtumisega, mis on osa ÜRO
uimastikomisjoni iga-aastasest istungjärgust. Ministrid tervest maailmast
hindavad ÜRO peaassamblee uimasteid käsitleval eriistungjärgul
1998. aastal vastu võetud ülemaailmset uimastiprobleemi käsitleva
poliitilise deklaratsiooni rakendamist. (Deklaratsiooni eesmärk oli 2008.
aastaks märkimisväärselt vähendada rahvusvahelise
koostöö ja uimastitega varustamise valdkonnas võetavate meetmete
abil ülemaailmset ebaseaduslike uimastite probleemi.) Sel nädalal on
kavas teha nimetatud hindamisel põhinev ja ajavahemikku 2009–2019
käsitlev uus poliitiline deklaratsioon. 
Euroopa Komisjoni asepresident, õigus-, vabadus- ja
turvalisusküsimuste eest vastutav volinik Jacques Barrot ütles:
„Me ei saa sel nädalal Viinis piirduda ainult eesmärkide
kindlaksmääramisega. Me peame otsima maailma uimastiprobleemile
lahendust, lähtudes seejuures faktidest.“
Uurimuse abil püütakse pakkuda reaalseid hinnanguid ebaseaduslike
uimastite turu kogusuuruse kohta aastase tulu põhjal. Tulemuste põhjal
võib väita, et selliseid üldhinnanguid on väga raske anda
peamiselt seetõttu, et uimastite tootmist, tarbimist ja kaubandust
käsitlevad usaldusväärsed andmed puuduvad suures osas maailmast.
Siiski on uurimuses koostatud hinnangud näiteks Lääne-Euroopa,
Ameerika Ühendriikide ja Okeaania kanepi-, kokaiini- ja heroiinituru kohta.
Kõige usaldusväärsem hinnang (2005. aastal) nende kolme regiooni
kanepituru tulude kohta on 70 miljardit eurot, mis on umbes poole väiksem
ÜRO kuritegevuse ja narkomaania vastu võitlemise keskuse hinnangust
(ligikaudu 125 miljardit eurot).
Oluline avastus on tõsiasi, et teatavates riikides ikka veel
vastuoluline kahjulike tagajärgede vähendamise poliitika omandab
suuremat tähtsust üha enamas ülejäänud riigis, kes
näevad seda tõhusa vahendina uimastitega seotud haiguste, sotsiaalse
ebakindluse ja suremuse vähendamiseks.
Aruandes antakse ülevaade ka üleilmse ebaseaduslike uimastite turu
majanduslikest alustest koos hinnangutega tootmiskulude ja tootmisest
lõpliku jaemüügini ulatuva kaubandusahela jooksul lisanduva
väärtuse kohta. Analüüsitakse sissetuleku jaotumist
uimastikaubandusega seotud isikute vahel ja saadakse tulemuseks üllatavalt
tavaline pilt, mille kohaselt usutakse, et märkimisväärset tulu
saab vaid suhteliselt väike vähemus. 
Uurimuse olulisim tulemus oli tähelepanu juhtimine ülemaailmset
uimastiprobleemi käsitlevate andmete ja teabe kogumise rahvusvahelise
süsteemi nõrkadele kohtadele. EL on investeerinud suuri summasid
uimastitealase järelevalve edendamisse Euroopa Narkootikumide ja
Narkomaania Seirekeskuse kaudu, kuid sellised teabemehhanismid ei ole maailma
tasandil tegelikult kättesaadavad. 
Uurimust käsitlev aruanne tehakse kättesaadavaks ÜRO
uimastikomisjoni iga-aastase istungjärgu raames toimuval
kõrgetasemelisel kohtumisel ning seda esitlevad Lars-Erik Lundin (ELi
delegatsiooni juht Viinis) ja Carel Edwards (uimastivastase poliitika osakonna
juhataja, õigus-, vabadus- ja turvalisusküsimuste peadirektoraat)
teisipäeval 10. märtsil kell 14.00 ELi delegatsioonis Viinis toimuval
pressikonverentsil (Argentinierstrasse 26 / Taubstummengasse nurgal,
koosolekuruum Mezzanine, A-1040 Viin (metrooliin U1, Taubstummengasse peatus).
Kontaktisik: Anne-Marie Huber +43 1 51618329 või + 43 699 1966579.
Aruanne on kättesaadav järgmisel aadressil:
http://ec.europa.eu/justice_home/doc_centre/drugs/doc_drugs_intro_en.htm
