IP/09/1112  Brüssel, 10. juuli 2009 Kuidas muuta digitaalne dividend tarbijale kättesaadavateks hüvedeks ning suurendada sellega Euroopa majanduskasvu kuni 50 miljardi euro võrra?  Üleminekuga analoogtelevisioonilt digitaaltelevisioonile Euroopas vabaneb raadiosagedusi uute kasutusalade jaoks.  ELil on head võimalused sellest digitaalsest dividendist kasu saada:  Saksamaa, Soome, Luksemburg, Rootsi, Madalmaad, Belgia (Flandria) ja mitmed piirkonnad Austrias on maapealse analoogtelevisiooni edastamise juba lõpetanud ning ülejäänud ELi liikmesriigid teevad seda 2010. aastaks (   IP/09/266   ).  12. juunil lülitus ka USA ümber digitaaledastusele.  Üleminekuga kaasnevate võimaluste täielik ärakasutamine on ELi telekommunikatsiooni poliitikakava esmatähtis ülesanne, kuna vabanenud raadiospekter aitab parandada meie sidepidamisviise ja juurdepääsu audiovisuaalsele sisule.  Selle tõhus kasutamine toob kaasa ka mastaabisäästu ja parandab ELi konkurentsivõimet ning edendab innovatsiooni seadmete ja traadita teenuste valdkonnas, samuti hõlbustub juurdepääs mobiilsele lairibasidele.  Komisjon algatas täna arutelu, et määrata kindlaks, kuidas ELi tasandil paremini koostööd teha, et saada sellest ainulaadsest võimalusest maksimaalset kasu.  Arutelu kestab 4. septembrini 2009.  „ Digitaalne dividend tuleb kriitilisel ajal, mil tahame kogu Euroopa ühendada kiire lairibaühendusega, tagada kõrge kvaliteediga ringhääling ja suurendada tarbijale tulevikus kättesaadavate traadita teenuste valikut ,” ütles ELi infoühiskonna ja meedia volinik Viviane Reding.  „Euroopa suudab kõike seda saavutada üksnes siis, kui ta valib koordineeritud lähenemisviisi ja kasutab raadiospektrit kõige tõhusamal moel.  Olenevalt meie valikust võib digitaalse dividendi võimalik mõju ulatuda miljardite eurodeni.  Tahame paremini mõista, mida arvavad nendest valikutest avalikkus, ringhäälinguorganisatsioonid, mobiilsideoperaatorid ja teised turuosalised, enne kui teeme oma lõplikud ettepanekud.”  Vabanenud raadiospektri abil saab edastada andmeid pikkade vahemaade taha ja üle riigipiiride, seega võivad ühes liikmesriigis selle kohta tehtud otsused mõjutada piirkondi mitmete sadade kilomeetrite ulatuses.  On oht, et ilma koordineerimiseta ei kasutata seda väärtuslikku ressurssi maksimaalselt ära ning seetõttu ei ole mõned teenused mõnes Euroopa osas või mõnede riikide aladel kättesaadavad.  Digitaalse dividendi võimalikud kasutusalad on peamiselt nii televisiooni kui ka mobiilse lairibaside laiatarbeteenused.  Kui suudetakse tagada, et samad seadmed toimivad samadel sagedustel kogu Euroopas, võib sellega kaasneda väga suur majanduslik kasu.  See loob olulise mastaabisäästu seadmete tootjatele ja langetab hinda, mis omakorda suurendab tarbijanõudlust ning muudab need teenused paremini kättesaadavaks.  Asjakohane koordineerimine Euroopa tasandil suurendaks digitaalse dividendi võimalikku majanduslikku mõju aastatel 2009–2015 täiendava 20–50 miljardi euro võrra.  Pikema aja jooksul võiks täiendavast koordineerimisest ELis pärast 2015. aastat lisanduda veel 30 miljardit eurot.  Kuna aastaks 2012 on digitaaltelevisioon täielikult asendanud analoogtelevisiooni ja mitmed liikmesriigid tahavad võimalikult ruttu kasutada traadita side võimalusi täieliku lairibajuurdepääsu saavutamiseks, peavad ELi riigid praegu ühises lähenemisviisis kiiresti kokku leppima.  Komisjoni teeb ettepaneku võtta vastu ELi tegevuskava, s.o kogumi ühiseid, koordineeritud tegevusi, mida rõhutati tänases arutelus.  Selleks et tagada nii reguleerijatele kui ka tööstusharule selge ja prognoositav regulatiivne keskkond digitaalse dividendi võimalikult tõhusal kasutamisel, kaalub komisjon ka sagedusala 800 MHz ühtlustamist, mis sobiks eelkõige mobiilse lairibaside uutele põlvkondadele.   ELi tegevuskavas rõhutatakse spektri koordineerimisest saadavat kasu, selline tegevuskava võimaldab samas liikmesriikidel paindlikumalt arvestada kohalikku ja riigi eripära, näiteks ringhäälingus.  Lisaks suurendaks tegevuskava raadiospektri kättesaadavust üldiselt, võrreldes sellega, mida suudaksid liikmesriigid eraldi, ning võimaldaks osutada sobivamaid ja koostalitlusvõimelisemaid teenuseid.  Komisjon esitab lõpliku ettepaneku võimalikult kiiresti pärast käesoleva avaliku arutelu lõppu. Taust  Analoogtelevisioon on hõivanud suure osa raadiospektrist, kuid kuna digitaaltelevisioon kasutab seda palju tõhusamalt, on vabanenud spekter nüüd kättesaadav uute kasutusalade jaoks.  Üleminekuga vabanenud digitaalne dividend on väga atraktiivne, kuna signaalid levivad sellistel sagedusaladel väga kaugele ja seadmeid saab kergesti kasutada sisetingimustes.  Seepärast on lisaks teleringhäälinguorganisatsioonidele palju võimalikke kandidaate, kes oleksid huvitatud sellest raadiospektri osast.  Komisjon avaldas 2007. aasta novembris   teatise   , milles ta rõhutas vajadust spektri kasutamise asjakohase koordineerimise järele ELi tasandil ja esitas võimalikud lähenemisviisid selle saavutamiseks.  Täna alanud arutelu on selle peamine järelmeede; juba on toimunud arutelud riiklike reguleerijate ja sidusrühmadega ning käimas on sotsiaal-majanduslik uuring, et kindlaks teha eri tegutsemisviiside võimalik mõju digitaalse dividendi kasutamisel.  Täna alanud arutelu digitaalse dividendi kohta:   http://ec.europa.eu/information_society/policy/ecomm/radio_spectrum/topics/reorg/pubcons_digdiv_200907/index_en.htm   Ettevõtete Analysys Mason, DotEcon ja Hogan &amp; Hartson poolt läbiviidava uuringu üksikasjad digitaalse dividendi kasutamise kohta (avaldatakse septembris):    http://www.analysysmason.com/EC_digital_dividend_study     Liikmesriikide teave digitaaltelevisioonile ülemineku kavade kohta on avaldatud aadressil:     http://ec.europa.eu/information_society/policy/ecomm/current/broadcasting/switchover/national_plans/index_en.htm    Komisjoni teatis digitaalse dividendi kohta on kättesaadav aadressil:    http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT    Komisjoni teatis analoogringhäälingult digitaalringhäälingule ülemineku kiirendamise kohta on avaldatud aadressil:    http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT      SPEECH/09/336
