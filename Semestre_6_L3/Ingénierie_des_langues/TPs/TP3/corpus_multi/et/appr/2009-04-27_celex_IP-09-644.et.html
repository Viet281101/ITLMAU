IP/09/644
Brüssel, 27 aprill 2009ELi noorsoopoliitika uus ajastuKomisjon võttis vastu uue ELi noorsoopoliitika
strateegia järgmise kümnendi jaoks. Uus strateegia „Noored
– investeerimine ja mobiliseerimine” tunnistab fakti, et noored on
praeguses majandus- ja finantskriisis üks haavatavamaid ühiskonna
rühmi, ning seda, et vananevas ühiskonnas on noored
väärtuslik ressurss. Uus sektoriülene strateegia hõlmab nii
lühema kui ka pikema perspektiiviga meetmeid peamistes noori puudutavates
poliitikavaldkondades, nagu haridus, tööhõive, loovus ja
ettevõtlikkus, sotsiaalne kaasamine, tervis ja sport, kodanikuaktiivsus ja
vabatahtlik töö. Samuti rõhutatakse noorsootöö
tähtsust ning tõhustatakse meetmeid, et noorsoopoliitikat ELi tasandil
paremini rakendada.
Uus põlvkond on kahanev ressurss, mille osakaal tänases
ühiskonnas on 20 protsenti, kuid aastaks 2050 langeb see ennustuste
kohaselt 15 protsendini. Noored on väärtuslik ressurss ning praeguses
majandus- ja finantskriisis on noore inimkapitali eest hoolitsemine ülimalt
oluline. Kuigi noortel on tänases ELis rohkelt võimalusi, seisavad nad
siiski silmitsi mitmete probleemidega. Paljud langevad välja koolist
või kaotavad töö ja neid ohustavad vaesus ja sotsiaalne
tõrjutus. 
Uuringute kohaselt valmistavad tänapäeva noortele enim peavalu
hariduse, tööhõive, sotsiaalse kaasamise ja tervise
küsimused.  Euroopa noortele on vaja anda vajalikud oskused, et kasutada
võimalusi, mida pakuvad näiteks ühiskondlik ja poliitiline
aktiivsus, vabatahtlik töö, loovus ja ettevõtlikkus, sport ja
globaalne tegevus. Nende probleemide lahendamiseks ning noortele võimaluste
tekitamiseks on komisjon esitanud uue ELi noorsoostrateegia, milles on esitatud
vastused tänastele väljakutsetele.
Strateegia „Noored – investeerimine ja mobiliseerimine” on
jätkuks Euroopa Komisjoni 2008. aastal esitatud uuele sotsiaalmeetmete
kavale. Strateegia eesmärgid on järgmised:luua noortele rohkem võimalusi hariduses ja tööhõives;parandada kõikide noorte võimalusi
ühiskonnas täieõiguslikult osaleda; 
kasvatada solidaarsust noorte ja ühiskonna vahel.
Strateegias rõhutatakse noorsootöö rolli
töötuse, koolist väljalangemise ja sotsiaalse tõrjutuse
probleemide lahendamisel, samuti oskuste arendamisel ja vaba aja
sisustamisel.
Komisjon teeb ettepaneku läheneda kõikidele noortega seotud
küsimustele sektoriüleselt. Uues strateegias on välja toodud
erinevad meetmed, mida rakendada komisjoni ja liikmesriikide tasandil.
Olemuslikult on strateegia üks osa ELi koordineeritud reageerimisest
praegusele kriisile.
Strateegia pakub välja parema, paindlikuma ja lihtsama meetodi
liikmesriikide noorsoopoliitika koordineerimiseks ning tugevdab sidemeid
Lissaboni majanduskasvu- ja tööhõivestrateegiaga.
ELi uut noorsoostrateegiat kommenteerides ütles Euroopa Komisjoni
haridus-, koolitus-, kultuuri- ja noorsooküsimuste volinik Jàn Figel':
„Noored on meie olevik ja meie tulevik. Peame üheskoos pingutama,
et luua meie noortele kodanikele võimalikult palju edenemisvõimalusi,
eriti praegu majandus- ja finantskriisi tingimustes. Oluline on anda noortele
oskused tänapäeva globaliseerunud maailma väljakutsetega
toimetulemiseks. Meie uus strateegia on õigeaegne reaktsioon nendele
väljakutsetele ning see avab uue ajastu noorsoopoliitika kujundamisel ELi
tasandil.” 
Komisjoni uuele strateegiale eelnesid 2008. aastal laiaulatuslikud
konsultatsioonid, kus osalesid riiklikud ametiasutused, Euroopa noortefoorum,
noorteorganisatsioonid ja muud sidusrühmad. (Vt MEMO) Noortega
konsulteeriti Interneti kaudu ning neil palutakse nüüd ELi ja noorte
pideva dialoogi uue etapi raames komisjoni ettepanekuid kommenteerida.
Täna avaldati ka komisjoni esimene ELi noorsooaruanne, milles on
esitatud Eurostati kogutud üksikasjalikud andmed ja analüüsid.
Sarnaseid aruandeid hakatakse nüüd avaldama iga kolme aasta tagant
ning nende abil loodetakse saada rohkem teadmisi noorsoovaldkonna kohta. (Vt
MEMO)
Rohkem teavet ELi noorsoopoliitika kohta:
Euroopa Komisjoni noorte veebisait:
http://ec.europa.eu/youth/index_en.htmNoorteportaal:
http://europa.eu/youth/index.cfm?l_id=etELi noorsooaruanne:
http://ec.europa.eu/youth/index_en.htmVaata lisaks:
MEMO/09/201
(Konsultatsioonid enne ELi noorsoostrateegia „Noortesse investeerimine ja
noorte mobiliseerimine” vastuvõtmist)
MEMO/09/202
(Esimene ELi noorsooaruanne)
MEMO/09/204
(ELi noorsoopoliitika: Korduma kippuvad küsimused)
