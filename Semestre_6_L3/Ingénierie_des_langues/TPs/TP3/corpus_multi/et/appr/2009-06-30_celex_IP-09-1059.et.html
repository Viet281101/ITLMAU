IP/ 09/1059  Brüssel, 30. juuni 2009 Kõvera kurgi tagasitulek: ebastandardsed puu- ja köögiviljad tulevad alates 1. juulist jälle müügile 26 liiki puu- ja köögiviljade konkreetsete turustusnormide tühistamise tulemusel kaovad homme mitmesuguste viljade suurust ja kuju reguleerivad Euroopa Liidu ettekirjutused. Komisjoni algatus nendest normidest vabanemiseks on oluline osa komisjoni käimasolevast tööst ELi seaduste ühtlustamiseks ja lihtsustamiseks ning bürokraatia vähendamiseks. Kümne puu-, köögivilja- ja marjaliigi puhul, sealhulgas õunad, maasikad ja tomatid, jäävad turustusnormid kehtima, kuid isegi nende puhul lubavad liikmesriigid kauplustel esmakordselt müüa normidele mittevastavat kaupa, kui nende märgistus võimaldab neid eristada ekstraklassi, esimese ja teise klassi toodetest. Teisisõnu võimaldavad uued eeskirjad riikide ametiasutustel lubada igasuguse suuruse ja kujuga puu- ja köögiviljade müüki. „Kõver kurk ja muhklik porgand pöörduvad 1. juulil poelettidele tagasi,” ütles põllumajanduse ja maaelu arengu volinik Mariann Fischer Boel. „Tõsisemalt rääkides on see konkreetne näide meie püüdest vähendada liigset bürokraatiat. Sellist asja ei ole vaja ELi tasandil reguleerida. Palju parem on jätta see turuosaliste hoolde. Muudatused tähendavad ka seda, et tarbijad saavad valida võimalikult mitmesuguste toodete hulgast. Ei ole mõistlik visata täiesti korralikke tooteid minema lihtsalt sellepärast, et need on „vale” suuruse ja kujuga.“  2007. aastal seoses puu- ja köögiviljaturu ühise korralduse reformiga toimunud läbirääkimiste käigus võttis komisjon ülesande vähendada tarbetut bürokraatiat, tühistades hulga puu- ja köögiviljade turustusnormid. Homme jõustuva muudatuse tulemusena tunnistatakse normid kehtetuks 26 toote puhul: aprikoosid, artišokid, sparglid, baklažaanid, avokaadod, oad, rooskapsad, porgandid, lillkapsad, kirsid, kabatšokid, kurgid, kultuurseened, küüslauk, koorimata sarapuupähklid, peakapsas, porrulauk, melonid, sibulad, herned, ploomid, varsseller, spinat, koorimata kreeka pähklid, arbuusid ja salatsigur.  Konkreetsed turustusnormid jäävad kehtima kümne toote puhul, mis moodustavad ELi kaubavahetusest 75 protsenti: õunad, tsitrusviljad, kiivid, salat, virsikud ja nektariinid, pirnid, maasikad, paprikad, lauaviinamarjad ja tomatid. Liikmesriigid võivad siiski ka need tooted normidest vabastada, kui neid müüakse kauplustes sobiva märgistusega. See tähendab, et normile mittevastavat õuna võib ikkagi müüa, kui see on tähistatud „töötlemiseks mõeldud toote“ või samaväärse sõnastusega märgisega.
