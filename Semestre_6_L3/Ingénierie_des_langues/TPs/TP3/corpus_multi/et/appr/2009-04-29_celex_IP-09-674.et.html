IP/09/674
Brüssel, 29. aprill 2009Finantsteenuste sektori palgapoliitika:
komisjon kehtestab tasustamispõhimõtted finantsasutuste
töötajatele, kelle töö näeb ette riskide
võtmistEuroopa Komisjon võttis vastu soovituse
finantsteenuste sektori palgapoliitika kohta. Soovituse kohaselt peaksid
liikmesriigid tagama, et finantsteenuste sektoris kehtiks töötajate
puhul, kelle töö näeb ette riskide võtmist, selline
palgapoliitika, mis on kooskõlas usaldusväärse ja tõhusa
riskijuhtimisega ning mis aitab seda edendada. Soovituses kehtestatakse
suunised, mis hõlmavad töötasu struktuuri, palgapoliitika
kavandamist ja elluviimist ning järelevalveasutuste rolli finantsasutuste
palgapoliitika kontrollimisel. Komisjon võttis vastu ka tippjuhtide palka
käsitleva soovituse (vt IP/09/673).
Siseturu volinik Charlie McCreevy ütles: „Siiani on
finantssektoris kasutusel olnud liialt palju sobimatuid stiimuleid. Ei ole
mõistlik ega mõttekas, et lühiajalise tulu nimel julgustavad
palgastiimulid võtma liigseid riske. G20 riigid leppisid kokku, et tuleks
rakendada finantsstabiilsuse foorumi uusi rangeid hüvituskavu
käsitlevaid põhimõtteid. Komisjonil on selles juhtiv roll.
Stiimulid peavad olema kooskõlas ettevõtja pikaajalise tasuvusega.
Loomulikult peaks tasustamine ka tulevikus sõltuma
töötulemustest. Kuid tulemuslikkuse kriteeriumid peaksid võtma
arvesse riske, arvestama kapitalikulusid ja likviidsust. Palgapoliitika
kavandamine ja järelevalve peaks jääma nõukogu
vastutusalasse ning seda ei tohiks delegeerida tippjuhtidele.
Usaldusväärsete tasustamistavade edendamiseks finantsinstitutsioonides
on vajalik suurendada ka järelevalveasutuste rolli tasustamise
järelevalvel.”
Soovitusega kutsutakse liikmesriike võtma meetmeid neljas
valdkonnas:Töötasu struktuur: töötajate puhul, kelle
töö näeb ette riskide võtmist, peaks palgapoliitika olema
kooskõlas usaldusväärse ja tõhusa riskijuhtimisega ning
aitama seda edendada. Selleks peaksid finantsinstitutsioonid saavutama
põhipalga ja preemiate vahel sobiva tasakaalu. Preemia suurema osa
väljamaksmist tuleks edasi lükata, et oleks võimalik võtta
arvesse võimalikke riske, mis on seotud majandustsükli
töötulemustega. Töötulemuste hindamise kriteeriumid peaksid
põhinema finantsinstitutsioonide pikaajalistel töötulemustel ning
võtma arvesse töötulemustega seotud riske, kapitali maksumust ja
likviidsust. Finantsettevõtjatel peaks olema ka võimalus nõuda
tagasi juba välja makstud preemiaid, kui väljamaksmine toimus
märkimisväärselt ebatäpseks osutunud andmetele tuginevate
töötulemuste eest (tagastamine).
Juhtimine: Palgapoliitika peaks ettevõtjasiseselt olema
läbipaistev, selge ja nõuetekohaselt dokumenteeritud ning hõlmama
meetmeid, mille eesmärk on huvide konfliktide vältimine. Nõukogu
vastutusalasse peaks kuuluma finantsinstitutsioonide palgapoliitika toimimise
üldine kontroll, millesse tuleks kaasata ka kontrollifunktsioonide
täitjad ning personaliosakond või eksperdid. Nõukogu liikmed ning
muud töötajad, kes osalevad palgapoliitika kavandamises ja
rakendamises, peaksid olema sõltumatud.
Avalikustamine: palgapoliitikat käsitlev teave tuleks
sidusrühmadele avalikustada sobival viisil. Avalikustamine peaks toimuma
selgel ja lihtsalt mõistetaval viisil ning hõlmama palgapoliitika
põhielemente ning selle kavandamist ja rakendamist.
Järelevalve: järelevalveasutused peavad nende kasutuses
olevate järelevalvevahendite abil tagama, et finantsettevõtjad
kohaldaksid võimalikult ulatuslikult usaldusväärse palgapoliitika
põhimõtteid ning nende palgapoliitika oleks kooskõlas tõhusa
riskijuhtimisega. Proportsionaalsuse tagamiseks peaksid järelevalveasutused
usaldusväärse palgapoliitika põhimõtete järgimise
hindamisel arvestama finantsasutuse iseloomu ja suurust ning tegevuse
keerukusega.Soovituses võetakse igati arvesse mitmes
liikmesriigis juba tehtud jõupingutusi. Soovitus on suunatud nimetatud
arengute tõhustamisele, määrates kindlaks parimad tavad, millega
tagada suurem ühtlus ELis. Lünkade vältimiseks ja erinevate
sektorite ning finantsinstitutsioonide vaheliste konkurentsimoonutuste
ennetamiseks hõlmab soovitus kõiki finantsteenuste sektoreid. Esitatud
põhimõtteid kohaldatakse kõikide töötajate kategooriate
suhtes, kelle ametialane tegevus mõjutab märkimisväärselt
finantsettevõtja riskiprofiili. 
Soovitusele järgnevad õigusaktide ettepanekud hakata
tasustamiskavade suhtes kohaldama usaldatavusnormatiive. Juunis esitab komisjon
kapitalinõuete direktiivi läbivaatamist käsitlevad ettepanekud,
mille eesmärk on tagada, et regulatiivne kapital kataks piisaval
määral panga kauplemisportfellist, väärtpaberistamise
positsioonidest ja palgapoliitikast tulenevaid riske.
Aasta pärast hindab komisjon saadud kogemuste ja kontrolli tulemuste
najal mõlemat soovitust ning esitab hindamisaruande mõlema soovituse
kohaldamise kohta liikmesriikides.
Soovituse kogutekst on kättesaadav veebisaidil:
http://ec.europa.eu/internal_market/company/directors-remun/index_en.htm
MEM0/09/212
