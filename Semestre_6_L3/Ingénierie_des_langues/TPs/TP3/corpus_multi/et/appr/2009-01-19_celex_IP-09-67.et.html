IP/09/67
Brüssel, 19. jaanuar 2009Vaheprognoos aastateks 2009–2010:
majanduskasv aeglustub järsult, kuid paraneb 2009. aasta
lõpuksEeldatavalt väheneb SKP kasv Euroopa Liidus
2009. aastal umbes 1,8%, paranedes 2010. aastal mõõdukalt 0,5%-ni. See
tuleneb süvenenud finantskriisi mõjust reaalmajandusele, sellega
seotud ülemaailmsest majanduslangusest, mis avaldub maailmakaubanduse ja
tootmise käibe märkimisväärses vähenemises ning
mõnes riigis eluasemeturul tehtavates korrektsioonides. Valitsemissektori
kulud ja riiklikud investeeringud parandavad siiski olukorda. Eratarbimist
elavdab ka inflatsioonisurve vähenemine. Alates 2008. aasta augustist
välja kuulutatud täiendavad fiskaalmeetmed piiravad SKP kasvu
vähenemist käesoleval aastal umbes 0,75 protsendipunkti. Tõsine
majanduslangus mõjutab prognoosiperioodil märkimisväärselt
tööhõivet ja avaliku sektori rahandust.
„Finantsturgude stabiliseerimise meetmed, rahanduspoliitika
leevendamine ja majanduse taastamiskavad aitavad meil pidurdada käesoleval
aastal majanduse allakäiku ja luua tingimused järkjärguliseks
taastumiseks aasta lõpu poole. Esmatähtis on muuta need meetmed
tõhusaks: parandada krediidivoogusid mõistliku hinnaga ja rakendada
kiiresti fiskaalstiimulite pakette, et soodustada investeeringuid ja
eratarbimist. Usalduse suurendamiseks on oluline, et liikmesriigid võtaksid
kindla kohustuse tulla avaliku sektori rahanduse langusest välja niipea,
kui oleme taastanud normaalse majandusolukorra, et tagada keskpikas ja pikas
perspektiivis riigi rahanduse jätkusuutlikkus,” ütles
majandus- ja rahandusküsimuste volinik Joaquín Almunia.
Vastavalt täna avaldatud
vaheprognoosile[1] langes
majanduskasv 2008. aastal hinnanguliselt nii ELis kui ka euroalal umbes 1%
(2007. aastal pisut vähem kui 3%). Eeldatakse, et 2009. aastal langeb SKP
järsult – umbes 1,8% ELis ja 1,9% euroalal, enne kui taastub 2010.
aastal umbes 0,5%.
Ülemaailmne majandus sel aastal languses
Eeldatavalt vähenes majandustegevus kogu maailmas 2008. aasta viimases
kvartalis märkimisväärselt. Viimastes uuringuandmetes ja
tellimustes kajastunud langus näitab muu hulgas, et lähiajal selline
olukord püsib. Majanduslangus osutub arvatavasti laiaulatuslikuks ja sellel
on negatiivne doominoefekt, mis üha tõsisemalt mõjutab kiiresti
areneva majandusega riike. Aastaks 2009 nähakse ette, et SKP kasv kogu
maailmas aeglustub ja see saab olema vaid 0,5% (aastal 2008 oli see 3,3% ja
aastatel 2004–2007 oli keskmine näitaja 5%). Alates 2009. aasta
teisest poolest hakkab ülemaailmne majanduskasv eeldatavalt
järk-järgult, kuid mõõdukalt suurenema, kuna olukord
finantsturgudel paraneb ja makromajandusliku poliitika leevenemise mõju
(eelkõige USAs) hoogustub. Ülemaailmne SKP kasv on 2010. aastal
eeltavalt umbes 2,75%. 
Ka ELi majandus on löögi all
2008. aasta kolmandas kvartalis langes SKP 0,2% nii euroalal kui ka ELis. See
näitab, et euroala koges oma esimest tehnilist langust, kui SKP
vähenes kahe järjestikuse kvartali jooksul. Sektoreid ja riike
käsitlevates uuringuandmetes peegelduva jätkuva madalseisu ning muude
oluliste näitajate märkimisväärse halvenemise põhjal
neljandas kvartalis võib öelda, et käesoleva aasta esimesel
poolel SKP vähenemine jätkub. Majanduslangus mõjutab
tõenäoliselt kõiki riike, kuna selles mängivad oma rolli nii
finantskriis, ülemaailmne tsükkel kui ka mõnes riigis
kinnisvarakriis. Nii era- kui ka välisnõudluse vähenemine
mõjutab arvatavasti oluliselt SKP kasvu ning olukorda võivad parandada
ainult valitsemissektori kulud ja riiklikud investeeringud.
Majanduskasvu põhimootoriks olnud erainvesteeringute maht on eriti
järsult kukkumas tootmisvõimuse rakendusastme
märkimisväärse languse, majanduslike väljavaadete
halvenemise ja rangemate rahastamistingimuste tõttu.
Töötus ja puudujääk kasvuteel
Tööjõuturu olukord hakkas halvenema enamikus liikmesriikides
2008. aastal. Tööhõive kasv, mis reageeris SKP kasvu muutustele
teatava viivitusega, langeb sel aastal eeldatavalt ning töökohtade arv
ELis väheneb 3,5 miljoni võrra. Selle tulemusel suureneb
töötuse määr ELis 2009. aastal arvatavasti kuni 8,75%-ni (ja
euroalal 9,25%-ni) ja suureneb veelgi ka 2010. aastal.
Halvenenud väljavaated mõjutavad eeldatavasti ka avaliku sektori
rahandust, kuna võrreldes eelmiste aastatega tulud hoopis vähenevad,
kasv ei ole enam nii maksupõhine ja liikmesriikide poolt vastuvõetud
ja/või teatatud olulised lisameetmed avaldavad samuti mõju (mis
tähendas kõnealuse prognoosi tegemise ajal umbes 1% SKPst ELis aastal
2009). Valitsemissektori eelarve puudujääk seetõttu sel aastal
ELis eeldatavalt kahekordistub (4,25% aastal 2009 ning umbes 1,75%–4%
euroalal). 
Inflatsioon alaneb prognooside kohaselt kiiresti
Inflatsioonisurve väheneb kiiresti. Toorainehindade järsk
tõus, mille tõttu inflatsioon saavutas 2008. aasta suvel tipptaseme,
on sellest ajast alates kiiresti vastupidises suunas liikunud, mida on
mõjutanud ELi majanduskasvu ja ülemaailmse majanduse väljavaadete
kiire nõrgenemine ning tööjõuturgude olukorra halvenemine.
Nimetatud tegurid toovad kaasa inflatsiooniprognooside
märkimisväärse allapoole korrigeerimise võrreldes
sügiseste prognoosidega. Tarbijahinna inflatsioon langeb ELis eeldatavalt
2008. aasta 3,7%-lt (3,3% euroalal) 1,2%-le (1,0% euroalal) 2009. aastal ja
veidi alla 2% 2010. aastal mõlemas piirkonnas.
Olukord on hetkel ebamäärane
Käesolev prognoos põhineb ebamäärastel oletustel, kuna
maailma majandus seisab silmitsi suurima kriisiga pärast Teist
maailmasõda. Majanduskasvu prognoosidega seotud riskid on tasakaalus.
Negatiivsed riskid on eelkõige seotud finantskriisi mõjuga (kaasa
arvatud kinnisvarasektoris) ning majanduse finants- ja reaalsektori vahelise
negatiivse sõltuvusahela tõsidusega. Teisalt võib majanduskasv
olla oodatust suurem, kui eelarvepaketid taastavad muu hulgas investorite ja
tarbijate usalduse loodetust kiiremini. Inflatsiooniprognoosidega seotud riskid
tunduvad samuti olevat tasakaalus, arvestades toorainehindade muutusi ja
ülemaailmsete majandusprognooside halvenemist.
Üksikasjalikum aruanne on kättesaadav aadressil:
http://ec.europa.eu/economy_finance/thematic_articles/article13727_en.htmFigures and graphics available in PDF and WORD PROCESSED[1] Komisjon avaldab oma
vaheprognoosi tavaliselt veebruaris üksnes ELi seitsme suurima riigi kohta
ning jooksva aasta inflatsiooni ja majanduskasvu kohta. Kõnealune prognoos
sarnaneb kõige enam kevadise ja sügisese prognoosiga ning selle
avaldamise põhjuseks on majandusolukorra ja -väljavaate
äärmiselt kiire halvenemine alates sügisest ning vajadus
peegeldada seda liikmesriikide stabiilsus- ja lähenemisprogrammide
iga-aastases hindamises.
