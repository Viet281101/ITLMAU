IP/09/ 1171  Brüssel, 22. juuli 2009  Komisjon hoogustab võitlust Alzheimeri tõve ja muude neurodegeneratiivsete haigustega   Täna võttis Euroopa Komisjon vastu konkreetsed ettepanekud võitlemiseks Alzheimeri tõve, dementsussündroomide ja muude neurodegeneratiivsete haigustega. Neurodegeneratiivsed haigused põhjustavad sotsiaalprobleeme kõikides Euroopa riikides ning nende haiguste tõhus ärahoidmine, diagnoosimine, ravi ja kõnealuste haiguste all kannatajate eest hoolitsemine nõuab kooskõlastatud tegutsemist. Lisaks sellele kutsutakse Euroopa riike üles ühendama oma vahendeid ja tegema tihedamat koostööd neurodegeneratiivsete haiguste, eelkõige Alzheimeri tõve uurimisel ning kavandama üksi tegutsemise asemel esmakordselt ühiseid teadusuuringuid. Praegu põeb Alzheimeri tõbe ja sellega seotud haigusi Euroopas üle seitsme miljoni inimese ning prognooside kohaselt peaks see arv järgmise 20 aasta jooksul kahekordistuma. Kõnealuste haigustega seotud sotsiaalsete kulude piiramiseks ning patsientidele ja nende perekondadele lootuse, väärikuse ja täisväärtuslikuma elu pakkumiseks on ülimalt oluline, et teadusuuringute ühine kavandamine, investeeringute tegemine ja koostöö algaksid juba täna. Tänased otsused tähistavad uusi ja olulisi samme nii komisjoni kampaania „Euroopa patsientide heaks” kui ka teadusuuringute ühise kavandamisega seotud uue lähenemisviisi raames.   ELi tervishoiuvolinik Androulla Vassiliou ütles   : „Vaimsete võimete vähenemine dementsuse tõttu ei ole lihtsalt vananemise loomulik osa. Seoses Euroopa rahvastiku vananemisega peame tegema koostööd, et kõnealuseid haigusi paremini mõista ja ära hoida. Me peame näitama üles solidaarsust dementsuse all kannatavate inimestega, levitades nende eest hoolitsemisega seotud häid tavasid ning austades nende õigusi ja väärikust.”  ELi teadusvolinik Janez Potočnik märkis: „Me tahame kaasa aidata teadusuuringute osa suurendamisele niisuguste sotsiaalsete probleemide käsitlemisel nagu Alzheimeri tõbi ja sellega seotud haigused. Komisjonil on juba kogemusi Euroopa teadusuuringute projektide toetamisel vastava valdkonna parimate teadlaste kaasamise kaudu. Kuid liikmesriikide programmide kooskõlastamine ühise integratsioonikava raamistikus tähendab suurt sammu edasi. Tänases teadusuuringute ühist kavandamist käsitlevas ettepanekus kutsume me liikmesriike üles järgima vahendite ühendamist ja teadusuuringutesse ühist investeerimist hõlmavat praktilist lähenemisviisi, et paremini võidelda Alzheimeri tõve ja teiste neruodegeneratiivsete haigustega. See on Euroopa teaduse ees seisev võimalus ja vastus ühele tänapäeva ühiskonna probleemile.”  Sotsiaal-maja nduslike probleemide süvenemine   Eluea pikenemine ja pensioniealiste osakaalu kasv võrreldes tööealise elanikkonnaga süvendab neurodegeneratiivsete haigustega seotud sotsiaal-majanduslikke probleeme. 2005. aastal moodustasid Alzheimeri tõve ja teisi dementsussündroome põdevate haigete otsese ja peresisese hoolduse kulud EL 27s hinnanguliselt 130 miljardit eurot (21 000 eurot patsiendi kohta); 56 % kõnealustest kuludest olid seotud peresisese hooldusega. Euroopa Liidu kõige levinumaks dementsussündroomiks on Alzheimeri tõbi (umbes 70% haigusjuhtudest) ja vaskulaarne dementsus (alla 30% haigusjuhtudest). Komisjoni ettepanekud käsitlevad nelja peamist tegevusvaldkonda  Selle üleeuroopalise algatuse eesmärk on keskenduda Alzheimeri tõve ja teiste dementsussündroomidega seotud olulisematele probleemidele neljas põhivaldkonnas:    dementsuse varane diagnoosimine ja eelkõige dementsuse ohu vähendamine;    ELi liikmesriikide teadusalase koostöö tõhustamine;    heade tavade levitamine;     foorumi loomine patsientide õigusi, autonoomiat ja väärikust käsitlevateks aruteludeks.     Esimene teadusuuringute ühise kavandamise algatus koostööks Alzheimeri tõve ja teiste neurodegeneratiivsete haiguste teaduslikul uurimisel  ELi riigid on seisukohal, et Alzheimeri tõbi ja sellega seotud haigused on valdkond, kus tuleks alustada teadusuuringute ühist kavandamist. Ühine kavandamine on ette nähtud ELi liikmesriikide jaoks, kes soovivad eri alustel ja mitmesugustes vormides osaleda strateegiliste teadusuuringute ühisprogrammis. 20 Euroopa riiki on juba näidanud valmisolekut ühendada oma vahendid ja teha teadusuuringuid valdkonnas, kus ühine algatus pakub Euroopa praeguse killustatud teadustegevusega võrreldes olulist lisandväärtust.  Ühise kavandamise katsealgatus peaks sillutama teed uutele ühise kavandamise algatustele tulevikus.  Taust  Alzheimeri tõbi ja muud dementsussündroomid kuuluvad neurodegeneratiivsete haiguste hulka. Euroopa tasandil võttis Euroopa Parlament 1996. ja 1998. aastal vastu asjakohased resolutsioonid; 2007. aastal komisjoni poolt väljatöötatud ELi tervishoiustrateegia „Üheskoos tervise nimel” raames on kindlaks määratud vajadus mõista seoses rahvastiku vananemisega paremini neurodegeneratiivseid haigusi, sealhulgas Alzheimeri tõbe. 2008. aastal kutsus nõukogu komisjoni üles koostama tegevuskava neurodegeneratiivsete haiguste, eelkõige Alzheimeri tõvega seotud probleemidega tegelemiseks. Komisjon rahastab Alzheimeri tõbe ja neurodegeneratiivseid haigusi käsitlevaid teadusprojekte teadusuuringute seitsmenda raamprogrammi kaudu. Lisateave: Komisjoni teatis Alzheimeri tõbe ja muid dementsussündroome käsitleva Euroopa algatuse kohta.  http://ec.europa.eu/health/ph_information/dissemination/diseases/alzheimer_en.htm ELi tervishoiustrateegia „Üheskoos tervise nimel”    http://ec.europa.eu/health/ph_overview/strategy/health_strategy_en.htm    Kampaania „Euroopa patsientide heaks” veebisait    http://ec.europa.eu/health-eu/europe_for_patients/index_en.htm    „Dementsuse aastaraamat 2008”:    http://ec.europa.eu/health/ph_information/reporting/docs/2008_dementiayearbook_en.pdf    Valik ELi poolt rahastatud aju-uuringute projekte:   ftp://ftp.cordis.europa.eu/pub/fp7/docs/brain-research-eu-funding_en.pdf      MEMO/09/     346   Komisjoni ettepanek, mis käsitleb nõukogu soovitust ühise kavandamise katsealgatuse kohta neurodegeneratiivsete haiguste, eelkõige Alzheimeri tõve vastase võitluse valdkonnas   http://ec.europa.eu/research/press/2009/pdf/com_2009_0379_en.pdf      MEMO/09/     347   Näiteid neurodegeneratiivseid haigusi käsitlevate ELi poolt rahastatud projektide kohta    MEMO/09/345        Questions and answers on Alzheimer's disease and other dementias
