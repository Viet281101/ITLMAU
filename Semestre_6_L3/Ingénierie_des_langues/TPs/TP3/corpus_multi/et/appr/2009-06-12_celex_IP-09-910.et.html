IP/09/910 Brüssel, 12. juuni 2009  Teadvustamine sõnade abil:  ELi ajakirjandusvõistlus diskrimineerimise ja mitmekesisuse teemadel  15% eurooplasi usub, et neid on diskrimineeritud – hea põhjus Euroopa Komisjonil korraldada kuuendat aastat järjest ajakirjandusvõistlus „Mitmekesisuse poolt, diskrimineerimise vastu”.  Võistlusel võivad osaleda nii trüki- kui ka veebiajakirjanikud.  Võistlusel tõstetakse esile neid professionaalse meedia talente, kes oma kirjutiste kaudu aitavad kaasa mitmekesisuse eeliste paremale mõistmisele ning võitlemisele diskrimineerimise vastu usutunnistuse või veendumuste, puuete, vanuse, seksuaalse sättumuse, rassi või etnilise päritolu alusel.  Sel aastal võistlevad erikategoorias artiklid, milles käsitletakse seost vaesuse ja diskrimineerimise vahel.  „Diskrimineerimine kujutab endast ande raiskamist ja põhiõigustest ilmajätmist,” ütles Euroopa Komisjoni võrdsete võimaluste volinik Vladimír Špidla.  „Praegu ei tohi me võitluses selle nuhtluse vastu järele anda.  Vastupidi, meil on vaja kõiki meie inimressursse, et kriisist üle saada ja Euroopa majandus uuesti jalule aidata.  Auhind, mida antakse välja kuuendat aastat, aitab teadvustada inimeste õigust võrdsele kohtlemisele ning samas tõstab esile Euroopa ajakirjandustalente."  Võistlus on mõeldud ELi ajakirjanikele, kes oma töö kaudu aitavad paremini mõista mitmekesisuse ja diskrimineerimisvastase võitluse eeliseid.  See on osa Euroopa Komisjoni teavituskampaaniast „Mitmekesisuse eest, diskrimineerimise vastu”, millega propageeritakse mitmekesisust ja paremat teavitustööd isiku õigustest diskrimineerimise korral Euroopa kõikides osades.  Võistlust korraldatakse partnerluses Euroopa Ajakirjanike Liidu, noorte ajakirjanike assotsiatsiooni European Youth Press ning Euroopa Ajakirjanduskeskusega.  Eelmise aasta esikohta jagasid Le Monde’i ajakirjanik Prantsusmaalt ja Taani riikliku päevalehe Jyllands-Posten ajakirjanik.  Hiljuti avaldatud uuringus   Media4Diversity    on ajakirjandusauhinda nimetatud hea tava näiteks, mis illustreerib, milline jõud on stiimulitel, mis tulenevad poliitikaringkondade algatustest ja samaaegsetest rahastamismeetmetest.  Võistlusel võivad osaleda artiklid, mis on avaldatud ELi piires trüki- või veebiajakirjanduses ajavahemikul 30. novembrist 2008 kuni 31. augustini 2009.  Artiklid saab esitada võistlusele interneti teel:   http://journalistaward.stop-discrimination.info   .  Kui artiklite esitamine on lõppenud, moodustatakse kõigis 27 ELi liikmesriigis riiklikud žüriid, kes valivad artiklite hulgast välja võidutööd.  Seejärel valib üleeuroopaline žürii 27 riikliku võidutöö hulgast välja kolm parimat artiklit ja Euroopa ajakirjandusauhinna üldvõitja.  Esimese auhinna võitja saab 4500 eurot, teine ja kolmas koht vastavalt 3000 ja 2000 eurot.   Nagu eelmistel aastatel, antakse ka sel aastal välja eriauhind.  Sel aastal auhinnatakse eelseisva 2010. aasta kui vaesuse ja sotsiaalse tõrjutuse vastu võitlemise Euroopa aasta valguses artikleid, mis keskenduvad diskrimineerimise ja vaesuse teemale.  Et eriauhinna kategoorias võistelda, peab artikli keskseks teemaks olema, kuidas diskrimineerimine rassi või rahvuse, usu või veendumuste, puuete, vanuse või seksuaalse sättumuse põhjal võib viia vaesuseni või kuidas vaesus võib tuua kaasa diskrimineerimise.  Eriauhinna võitja saab 2500 eurot.  Euroopa Komisjon on otsustanud likvideerida kõik diskrimineerimise ilmingud.  Ajakirjandusauhind on üks paljudest ELi algatustest, mis on suunatud hoiakute muutmisele, et sellele olulisele eesmärgile lähemale jõuda. Lisateave    http://journalistaward.stop-discrimination.info      http://www.stop-discrimination.info/99.0.html      Special Eurobarometer 296 : Discrimination in the European Union – Perceptions, Experiences and attitudes
