IP/09/640
Brüssel, 27. aprill 2009Euroopa Komisjon käivitas konkursi uue
ELi mahelogo loomiseksMahetoit saab värske kujunduse: Euroopa
Komisjoni põllumajanduse ja maaelu arengu peadirektoraat kutsub kõiki
Euroopa Liidu 27 liikmesriigi kunsti- ja disainiüliõpilasi osalema
üle-euroopalisel mahelogo konkursil. Konkursi peaauhind on miski mida raha
eest ei saa: võitjalogo kuulutatakse 2010. aasta juulis kogu Euroopa Liidu
mahetoodete ametlikuks logoks. „Uus mahelogo annab ELi
mahepõllundussektorile oma identiteedi,“ ütles konkursi
eelõhtul Euroopa põllumajanduse ja maaelu volinik Mariann Fischer
Boel. „See omakorda aitab kaasa ühtse turu tekkele ja on heaks
uudiseks nii tootjatele kui tarbijatele.“
Nutika ja loova ELi mahelogo loomiseks annab EL Euroopa tulevikutalentidele
võimaluse luua kujundus, mida saaks trükkida miljonitele
tootepakenditele. Uus ELi mahelogo saab kohustuslikuks kõikidele 27
liikmesriigist pärit eelpakendatud mahetoodetele, mis vastavad
märgistamise tingimustele. Vabatahtlikkuse alusel võivad ELi logo aga
kasutada kõik EList ja kolmandatest riikidest pärit eelpakendamata
mahetooted.
Sellele ainulaadsele rahvusvahelisele disainikonkursile kutsutakse osalema
kõiki ELi kodanikke, kes on registreeritud mõnes Euroopa Liidus asuvas
kõrgemas kunsti või disaini õppeasutuses. Välja valitakse
kolm parimat, esimese auhinna võitja saab 6000-eurose rahalise auhinna.
Teise ja kolmanda koha omanikke premeeritakse vastavalt 3500 ja 2500 euroga.
Töid võib konkursi veebilehele www.ec.europa.eu/organic-logo
üles laadida kuni 2009. a 25. juunini.
ELi mahelogo konkursile esitatud töid hindab mahepõllumajanduse ja
mahetootmise ekspertidest ning rahvusvaheliselt tunnustatud
disainiprofessionaalidest koosnev žürii. Nimekate
žüriiliikmete hulka kuuluvad professor, audoktor, loovdirektor ja
tegevpartner Erik Spiekermann Saksamaalt; Lapimaa Ülikooli
graafilise disaini professor Riita Brusila-Räsänen Soomest;
mitme auhinnaga pärjatud noor disainer Szymon Skrzypczak Poolast;
Agence BIO direktor Elisabeth Mercier Prantsusmaalt;
Mahepõllumajanduse Uurimisinstituudi (FIBL) direktor Urs Niggli
Šveitsist; mahetoodete turundusekspert ning Rahvusvahelise Mahetoodete
Jaemüüjate Assotsiatsiooni president Tom Václav&#237;k
Tšehhist ning Soil Association’i esimees Craig Sams
Ühendkuningriigist. Konkursi žürii esimees on organisatsiooni
Pan-European Brand Design Association endine president Rob
Vermeulen.
Kui tööde esitamise tähtaeg täis saab, valib
žürii välja parimad kavandid, mis konkursi veebilehele uue logo
ametlike kandidaatidena üles pannakse. Kõik Euroopa kodanikud on
teretulnud võidulogo valima ja internetis oma lemmiku poolt
hääletama. 2010. aasta suvel kutsutakse võitja ning teise ja
kolmanda koha omanikud Brüsselis toimuvale autasustamistseremooniale, kus
Euroopa põllumajanduse ja maaelu arengu volinik neile auhinnad üle
annab.
Konkurss esitab üliõpilastele väljakutse luua
pilkupüüdev ja originaalne logo, mis ühendab endas
mahepõllumajanduse ja mahetootmise erinevad tahud. Lisaks hindab
žürii kujundusi nende universaalse atraktiivsuse, sõnadeta
mõistetavuse, esitluse selguse ning ajatuse alusel. Konkursi tingimustega
on võimalik üksikasjalikult tutvuda veebilehel www.ec.europa.eu/organic-logo.
