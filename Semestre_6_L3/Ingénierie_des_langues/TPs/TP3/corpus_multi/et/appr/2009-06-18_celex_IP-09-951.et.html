IP/09/951  Brüssel, 18. juuni 2009 Euroopa Komisjon soovib avatud, sõltumatut ja vastutustundlikku Interneti haldamist  Euroopa Liidu täidesaatev haru Euroopa Komisjon väljendab täna avaldatud strateegilises dokumendis soovi suurema läbipaistvuse ja mitmepoolse vastutuse järele Interneti haldamise valdkonnas.  Tänase seisuga on maailmas 1,5 miljardit Interneti-kasutajat, kellest 300 miljonit elab Euroopa Liidu 27 liikmesriigis.  Praegu vastutab Interneti põhielementide kooskõlastamise eest USAs asuv eraõiguslik asutus   ICANN   (Interneti nimede ja numbrite määramise korporatsioon).  Komisjon on seisukohal, et eraettevõtted peaksid ka edaspidi olema Interneti toimimise igapäevases haldamises juhtival positsioonil, tingimusel et nad on vastutustundlikud ja sõltumatud.  Samuti leiab komisjon, et Internetti, eelkõige selle avatust ja turvalisust käsitlevad otsused tuleks teha läbipaistval ja vastutustundlikul viisil, kuna need mõjutavad maailmas kõiki inimesi.  Praegu tegutseb ICANN Ameerika Ühendriikide kaubandusministeeriumiga sõlmitud ühisprojekti lepingu alusel, mis lõppeb 30. septembril 2009.  Euroopa Komisjoni arvates peaks Interneti haldamise tulevased kokkulepped kajastama üleilmse võrgu keskset rolli kõikide riikide jaoks.   ELi infoühiskonna ja meedia volinik Viviane Reding sõnas:  „ICANN on jõudmas ajaloolisse punkti oma arenguteel.  Kas sellest saab täielikult sõltumatu organisatsioon, kes vastutab üleilmse Interneti-kogukonna ees?  See oleks eurooplaste lootus ja seda üritame ka läbi suruda.  Kutsun Ameerika Ühendriike üles tegema selle saavutamiseks Euroopa Liiduga koostööd.”  Komisjon leidis täna, et kuigi ICANNi ja USA valitsuse vahel sõlmitud ühisprojekti leping lõppeb 2009. aasta septembris, peaks kõnealune erasektori algatus säilitama oma juhtiva positsiooni, kuid samas tuginema rahvusvahelise dialoogi käigus määratletud selgetele suunistele.  Näiteks kui ICANN peaks teostama järelevalvet kohandatud domeeninimede üle (mis võimaldavad veebisaidil asendada domeeninime „.com” mis tahes nimega), peaks see toimuma selgete suuniste alusel ja avatult.  EL leiab samuti, et tulevased Interneti haldamise kokkulepped peaksid toetuma kesksetele põhimõtetele, eelkõige inimõiguste ja sõnavabaduse austamisele ning Interneti turvalisuse ja stabiilsuse säilitamise vajadusele.  Komisjon esitas täna avaldatud teatises „Interneti haldamine: järgmised sammud” ettepanekud, kuidas muuta Interneti haldamine avatumaks, läbipaistvamaks ja kaasavamaks.  Peamine eesmärk on vastutus, nii sisemine (ICANNi otsuseid tegevad organid ja üldine korraldus) kui ka väline (kõiki maailma riike hõlmav mitmepoolne vastutus).  See tähendab ka, et otsustusorganite otsustest mõjutatud isikutel peaks olema võimalus esitada kaebus sõltumatus kohtus.  Samuti tegi komisjon ettepaneku, et võrku haldaks eraõiguslikud organisatsioonid vastavalt ametiasutustega kokkulepitud põhimõtetele, kuid ilma, et valitsused sekkuksid igapäevasesse tegevusse.   Ameerika Ühendriikide valitsus on ainuke organ, kellel on alates ICANNi loomisest 1998. aastal olnud ametlik ülevaade selle poliitikast ja tegevusest.  Kuna ühisprojekti leping lõppeb peagi, on komisjon seisukohal, et ICANN peaks hakkama vastutama laiemalt, mitte ainult ühe riigi valitsuse, vaid ülemaailmse Interneti-üldsuse ees.  See on eriti asjakohane, kui arvestada, et järgmised miljard kasutajat on peamiselt pärit arengumaadest.  Komisjon väljendas täna arvamust, et EL peaks algatama rahvusvaheliste partneritega läbirääkimised kõnealustes küsimustes, et eelkõige seoses sellega, kuidas suurendada Interneti vastupidavust juhuslike tõrgete või tahtliku rünnaku puhul. Komisjoni poliitiliste ettepanekutega tahetakse tunnustada erasektori algatust ning tagada, et Internet jääb ka edaspidi uuenduste, sõnavabaduse ja majandusliku arengu lipulaevaks. Taustteave  EL on olnud Interneti haldamist käsitlevatel rahvusvahelistel aruteludel alati juhtrollis.  EL osales ka ICANNi loomisel 1998. aastal.  Maailma infoühiskonna tippkohtumisel (   World Summit on the Information Society   ) ajavahemikus 2003–2005 leppisid valitsused, erasektor ja kodanikuühiskond kokku terves reas põhimõtetes, mille alusel Internetti hallata ja kooskõlastada.  EL rõhutas peamiselt vajadust tagada ka edaspidi Interneti turvalisus ja stabiilsus, aga ka seda, et erasektor peab säilitama juhtrolli ning paljud sidusrühmad tuleb igakülgselt kaasata põhiliste otsuste tegemisse.   Komisjoni teatis „Interneti haldamine: järgmised sammud” on kättesaadav järgmisel aadressil:     http://ec.europa.eu/information_society/policy/internet_gov/index_en.htm     ELi volinik Viviane Reding tutvustas hiljuti videosõnumis oma ettekujutust Interneti haldamise tulevikust (vt   IP/09/696   ) :    http://ec.europa.eu/commission_barroso/reding/video/text/message_20090504.pdf     Täna esitles Euroopa Komisjon ka tegevuskava, mis käsitleb veel üht olulist Interneti arengusuunda, nn asjade Internetti (vt   IP/09/952   ) . Annex  Growth of Internet users by regions of the world 1990-2008, in millions of users         Source: International Telecommunication Union
