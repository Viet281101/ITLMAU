IP/09/ 1138  Brüssel, 15. juuli 2009 Komisjon teeb ettepaneku lubada Lääne-Balkani riikide kodanikel viisavabalt reisida  Euroopa Komisjoni pikaajaline tahe lubada Lääne-Balkani riikide inimestel viisavabalt reisida realiseerus täna, mil võeti vastu ettepanek, millega antakse endise Jugoslaavia Makedoonia Vabariigi, Montenegro ja Serbia kodanikele õigus reisida viisavabalt. Täna vastu võetud ettepanekuga lubatakse nimetatud kolme riigi kodanikel reisida Schengeni riikidesse   1   uue biomeetrilise passiga. Komisjoni ettepaneku peab heaks kiitma nõukogu pärast seda, kui on konsulteerinud Euroopa Parlamendiga. Komisjon jätkab Albaania ning Bosnia ja Hertsegoviina kodanike viisarežiimi lihtsustamise toetamist, kuigi nimetatud riigid ei täida veel tänases ettepanekus sätestatud tingimusi. Kui reforme jätkatakse senise tempoga ja tingimused täidetakse, võiks komisjon esitada uue, nimetatud riike käsitleva ettepaneku 2010. aasta keskpaigaks. Komisjoni ettepaneku esitamisel märkis komisjoni asepresident Jacques Barrot, kes vastutab õigus-, vabadus- ja turvalisusküsimuste eest, et ettepanek on tõeliselt hea uudis Lääne-Balkani riikide inimestele, eelkõige endise Jugoslaavia Makedoonia Vabariigi, Montenegro ja Serbia kodanikele. “Ma tean, et viisavaba reisimine on nende jaoks oluline küsimus. Tänane ettepanek on pingelise ja tõsise töö tulemus, mida kõnealuste riikide ametiasutused ja inimesed on tingimuste täitmise nimel teinud. Ma õnnitlen neid tingimuste täitmise puhul.” Laienemisvolinik Olli Rehn lisas, et ELi eesmärk on võimaldada ka Albaaniale ning Bosnia ja Hertsegoviinale viisavabadust ning komisjon on veendunud selle õnnestumises. “Ajakohane teekaart on olemas ja see on täiesti elluviidav, kui riikide ametiasutused pühenduvad täielikult selle järgimisele. Olen veendunud, et jõudsate edusammude korral jõuavad mõlemad riigid oma naaberriikidele järele. Kui kõik tingimused on täidetud, võiks komisjon esitada uue, neid riike käsitleva ettepaneku 2010. aasta keskpaigaks."  Viisavaba reisimine on Lääne-Balkani riikidele suunatud ELi integratsioonipoliitika oluline põhimõte. Inimestevahelise suhtlemise soodustamine parandab ettevõtlusvõimalusi ja annab selle piirkonna inimestele võimaluse õppida ELi senisest paremini tundma. Siiski on viisavaba reisimine võimalik ainult juhul, kui täidetakse vajalikke turvanõudeid. Just seetõttu algatas komisjon Lääne-Balkani riikidega viisarežiimi lihtsustamist käsitleva dialoogi. Komisjoni esitatud teekaartide alusel on riigid teinud olulisi edusamme passi turvalisuse tõstmisel, piirikontrolli ning organiseeritud kuritegevuse ja korruptsiooni vastu võitlemise institutsioonilise raamistiku tugevdamisel, samuti välissuhete ja põhiõiguste vallas. Komisjon hindas riikide ettevalmistusi põhjalikult. Iga riigi suhtes kohaldatakse samu tingimusi. Endine Jugoslaavia Makedoonia Vabariik täidab vajalikke tingimusi. Serbia ja Montenegro puhul sõltub viisavabaduse jõustumine sellest, kas nad täidavad oma teekaardis esitatud kriteeriume kuupäevaks, mil nõukogu võtab vastu kõnealuse ettepaneku. Albaania ning Bosnia ja Hertsegoviina peavad jätkama oma jõupingutusi, et saada komisjonilt positiivne soovitus. Albaanias ning Bosnia ja Hertsegoviinas on veel puudusi organiseeritud kuritegevuse ja korruptsiooni vastu võitlemisel, passi väljaandmise menetluse puudujääkide kõrvaldamisel ning piiride ja rände haldamise valdkonnas.  Viisarežiimi lihtsustamist ei kohaldata veel ka Kosovo (nagu on määratletud ÜRO Julgeolekunõukogu resolutsioonis 1244/99) elanike suhtes, sest tema territooriumil ei täideta veel selleks vajalikke tehnilisi nõudeid. Selles küsimuses jätkab komisjon tihedat koostööd nii Serbia kui ka Kosovo ametiasutustega ja otsib võimalusi lahendada viisaküsimus tulevikus. Lisateavet asepresident Barrot tegevuse kohta saab tema veebilehelt aadressil    http://ec.europa.eu/commission_barroso/barrot/welcome/default_et.htm      1 :   Kõik ELi liikmesriigid (välja arvatud Ühendkuningriik ja Iirimaa) ning Šveits, Norra ja Island.
