IP/09/351
Brüssel, 4. märts 2009Komisjon kutsub ELi riigijuhte üles
võitlema kriisiga ühiselt, kiiresti ümber kujundama finantsturud
ja haarama juhtohjad G20 kohtumiselEuroopa Komisjon kutsub ELi riigijuhte üles
veelgi tõhustama Euroopa koordineeritud võitlust majanduskriisi vastu.
Komisjon esitab oma teatises Euroopa Ülemkogu 19.–20. märtsi
kohtumisele ettepanekud, mis põhinevad reaalmajanduse edendamiseks ja
töökohtade loomiseks juba antaval ulatuslikul toetusel. Komisjoni
teatises esitatakse finantssüsteemi põhjaliku ümberkorralduse
kava, mille aluseks on Larosière’i töörühma aruanne.
Teatises selgitatakse, kuidas selle tegevuskava elluviimine võimaldab ELil
haarata juhtohjad 2. aprillil Londonis toimuval G20 tippkohtumisel.
Komisjoni presidendi José Manuel Barroso sõnade kohaselt tuleb
kevadisel Euroopa Ülemkogu kohtumisel saata tugev signaal kodanikele,
ettevõtetele ja tervele maailmale, et kriis on võimalik ületada
ning Euroopa on oma eesmärkide saavutamisel ühtne ja
eesmärgikindel. Ta lisas: „Meil tuleb oma majanduse elavdamise kava
jõuliselt ja koordineeritult ellu viia. Seejuures tuleb täielikult
tugineda ühtsele turule. Täna palume me Euroopa riigijuhtidel leppida
kokku igakülgne tegevuskava. Meie kodanike töökohtade
säilitamiseks tuleb teha kõik, mis võimalik, finantsturud tuleb
Larosière’i töörühma aruande kohaselt korrastada ning
Euroopa peab läheneval G20 Londoni tippkohtumisel haarama eeskuju ja
veenmise abil juhtohjad.”
Pangasüsteem
Komisjoni teatises antakse kõigepealt ülevaade alates 2008. aasta
sügisest võetud meetmetest, millega suudeti vältida Euroopa
pangasüsteemi kokkuvarisemist, mis omakorda hoidis ära hulga pankrotte
ja paljude töökohtade kaotuse. Teatises kannustatakse liikmesriike
kiiresti taastama usaldus ja saavutama, et pangad hakkaksid jälle laene
andma. Esmajoones tuleks ellu viia komisjoni 25. veebruari suunised, milles
käsitletakse väärtust kaotanud varade väljaarvamist panga
bilansist.
Finantsregulatsioon ja -järelevalve
Komisjon kiidab heaks peamised Larosière’i töörühma
esitatud põhimõtteid ning palub nende järgimist ka ELi
riigijuhtidelt. Komisjon kutsub üles rajama niisuguse
järelevalvesüsteemi, kus liikmesriikide asutuste selgelt kindlaks
määratud ülesannetele lisanduks senisest märksa tugevam
järelevalve ELi tasemel. Komisjon toetab töörühma
ettepanekut moodustada Euroopa Keskpanga juures eelhoiatusasutus
süsteemiriski väljaselgitamiseks ja kõrvaldamiseks. Komisjon
toetab ka rühma soovitust kehtestada terves ELis ühtsed turu
reguleerimise põhinõuded. 
Aprillis esitab komisjon oma ettepanekud riskihajutamisfondide, erakapitali
investeerimise ja hüvitiste kohta.  Pärast mõju hindamist esitab
komisjon juunis toimuval Euroopa Ülemkogu kohtumisel ka
Larosière’i töörühma aruande alusel võetavate
edasiste meetmete rakendamise üksikasjaliku ajakava. Sügisel esitab ta
ettepanekud, milles käsitletakse uut järelevalveraamistikku ning muid
küsimusi, nagu likviidsusrisk ja ülemäärane laenukapitali
kaasamine, hoiustajate ja kindlustusvõtjate parem kaitsmine ning
süüdlaste tõhusam karistamine. 
Reaalmajandus
Teatises osutatakse, et Euroopa majanduse elavdamise kava kannab esimesi
vilju. Aastail 2009–2010 ulatuvad Euroopa ja liikmesriikide majanduse
toetamise maksumeetmed ning automaatsed stabilisaatorid vähemalt
3,3 %ni SKPst. Lisas esitatakse liikmesriikides võetava 500 meetme
lühiülevaade ning järeldatakse, et üldiselt vastavad need
põhimõttele, mille kohaselt elavdamismeetmed peavad olema
õigeaegsed, sihipärased ja ajutised. 
Komisjon kutsub ELi riigijuhte üles niipea kui võimalik
sõnastama selged edasise tegevuse põhimõtted, mis on
kooskõlas ühtse turu nõuete ning maailmakaubanduse avatuse,
vähem süsihappegaasi tekitava majanduse ja riigi rahanduse
jätkusuutlikkuse eesmärkidega.
Komisjon esitab taas üleskutse, et liikmesriigid saavutaksid kokkuleppe
5 miljardi euro sihtotstarbeliseks investeerimiseks energiaühendustesse ja
lairiba internetiühendusse ning osutab.
Tööhõive
Komisjoni dokumendis kutsutakse liikmesriike üles suurendama
jõupingutusi, et vähendada tööpuudust, mis võib 2010.
aastal jõuda 10 %ni, ning vältida sotsiaalset tõrjutust. Need
meetmed aitavad ka säilitada nõudlust ning säilitada rohkem
töökohti, mistõttu need peaksid olema riikide
stimuleerimiskavades kesksel kohal. Komisjon kutsub liikmesriike üles andma
finantstoetust näiteks ajutiste töökohtade loomise ja
töötute rahalise toetamise kavadele, alandama tööandjate
kantavaid palkadega mitteseotud kulusid ning suurendama investeeringuid kutse-
ja ümberõppesse. Komisjon kutsub ka üles kiiresti heaks kiitma
tema tervet Euroopat hõlmavat ettepanekut lubada suurendada Euroopa
Sotsiaalfondist tehtavaid ettemakseid 1,8 miljardi euro võrra.
Komisjon esitab ka kava korraldada mais Prahas Euroopa
tööhõivealane tippkohtumine, kus lepitaks kokku edasised
konkreetsed meetmed töökohtade säilitamiseks ja perspektiivikates
sektorites uute töökohtade loomiseks. Komisjon korraldab enne
tippkohtumist peamistele sidusrühmadele eri liikmesriikides sarja
aruteluseminare.
Euroopa Liit võib maailmamajanduse taas tõusule juhtida
Komisjon palub ELi riigijuhtidel saavutada üksmeel mitmes valdkonnas,
kus Euroopa saab 2. aprilli G20 tippkohtumisel Londonis kindlasti etendada
juhtrolli, arvestades edu, mida ta saavutas tänu oma ühistele
seisukohtadele 2008. aasta novembri Washingtoni tippkohtumisel. 
EL peaks üksmeelselt aitama edendada üleilmset finants- ja
regulatiivsüsteemi, keskendudes eeskätt läbipaistvuse
suurendamisele ja aruandekohustuse täiustamisele, finantsasutuste tegevuse
asjakohasele reguleerimisele, koostööd vältivate
õigussüsteemide põhjustatud raskuste kõrvaldamisele,
rahvusvahelise järelevalvealase koostöö süvendamisele ning
Rahvusvahelise Valuutafondi, finantsstabiilsuse foorumi ja Maailmapanga
ümberkorraldamisele. 
Euroopa
peaks maailmamajanduse taaselavdamist toetama ka järgmiste meetmetega:
kutsuma üles hindama seniste maksumeetmete üleilmset mõju,
edendama avatud kaubandust, esitama Londoni tippkohtumisel üleskutse
käivitada mitmepoolne kaubanduse rahastamise algatus ning taaskinnitama
Washingtonis võetud kohustust saavutada aastatuhande arengueesmärgid.Euroopa Ülemkogule esitatud komisjoni teatise täielik tekst on
kättesaadav aadressil 
http://ec.europa.eu/commission_barroso/president/index_en.htm.
