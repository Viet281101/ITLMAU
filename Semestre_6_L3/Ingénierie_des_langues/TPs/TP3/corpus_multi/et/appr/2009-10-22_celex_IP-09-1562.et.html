IP/09/ 1562  Brüssel, 22. oktoober 2009    Bürokraatia vähendamine – komisjon on täitnud oma lubadused ja teeb enamgi veel  Lähtudes komisjoni 2007. aasta ettepanekust seadis Euroopa Liit endale ambitsioonika eesmärgi vähendada ELi õigusaktidest tulenevaid halduskulusid 2012. aastaks 25 % võrra. Komisjon avaldab täna ülevaate tehtud edusammudest ning 13 prioriteetse valdkonna halduskulude vähendamise kava. Komisjoni esitatud ettepanekud ja ettevalmistamisel olevad meetmed võimaldaksid ettevõtjatel säästa 40,4 miljardit eurot 123,8 miljardist, mis on seotud ELi 72 õigusaktiga ning nende ülevõtmis- ja rakendamismeetmega liikmesriikides. Komisjoni kehtestatud või kavandatud ja juba vastu võetud meetmed bürokraatia vähendamiseks, võimaldaksid kokku hoida 7,6 miljardit eurot. Komisjoni kavandatud meetmed, mille rakendamine sõltub nende vastuvõtmisest Euroopa Parlamendi ja nõukogu poolt, võimaldavad lisada sellele summale veel 30,7 miljardit eurot. Juba valmistatakse ette ettepanekut täiendavate meetmete võtmiseks, mis võimaldaksid kokku hoida veel vähemalt 2,1 miljardit eurot. Nüüd on kaasseadusandjate kord tagada, et ettevõtjad tunneksid seda muutust ka kohapeal.  Euroopa komisjoni president José Manuel Barroso ütles: „Komisjon on bürokraatia vähendamise eesmärgi saavutamiseks õigel teel. Ettevõtjad säästavad juba praegu 7,6 miljardit aastas. Kui liikmesriigid ja Euroopa Parlament toetaksid komisjoni ettepanekuid täies ulatuses, võiks see summa kasvada 40 miljardi euroni. Töö õigusliku reguleerimise tõhustamiseks ei lõpe kunagi. See ei tähenda ainult kehvade õigusnormide asendamist, vaid ka tõhusate õigusnormide paremat kohaldamist, toetudes uutele tehnoloogiatele ja innovatsioonile. Euroopa ja liikmesriikide õigusnormide edasine lihtsustamine ilma, et väheneks kodanike õiguskatse, on järgmise komisjoni oluline tegevussuund, et tagada majanduse jätkusuutlik taastamine.”  Euroopa Komisjoni asepresident, ettevõtluse ja tööstuse volinik Günter Verheugen ütles: „Täna esitletud meetmete pakett on poliitilise kohustuse ja tõsise töö tulemus, mille eesmärk on vältida tarbetut bürokraatiat. Komisjon on teinud kõik endast oleneva, et saavutada 25 % eesmärk 2012. aastaks. Ma kutsun Euroopa Parlamenti ja liikmesriike üles võtma vastu kõik meie ülejäänud ettepanekud, et nende tõhus mõju Euroopa majandusele avalduks võimalikult kiiresti. See ei maksa midagi, kuid annab meie ettevõtjate, eelkõige väikeste ja keskmise suurusega ettevõtjate käsutusse 30,7 miljardit eurot.”  ELi halduskoormuse vähendamise programm võimaldaks vähendada halduskoormust kokku 40,4 miljardi euro võrra (33 % hinnangulisest koormusest). Programm jõustub, kui nõukogu ja parlament nõustuvad komisjoni kõigi ettepanekutega. Eriti oluline on see aasta alguses esitatud kahe tähtsama ettepaneku puhul. Üks neist esitati käibemaksu valdkonnas, et lihtsustada e-arvete kasutamist (18 miljardit eurot) ja teine äriühinguõiguse valdkonnas, et vabastada mikroettevõtjad raamatupidamiskohustusest (7 miljardit eurot). Võrdlusmeetodil põhinev uuring toetas komisjoni valikut suunata tähelepanu väljavalitud prioriteetsetele valdkondadele. Uuring kinnitas ka, et halduskoormus on väikeste ja keskmise suurusega ettevõtete jaoks tõsine probleem. Huvirühmadel ja kõrgetasemelisel töörühmal E. Stoiberi juhtimisel oli tähtis roll teostatavuse hindamisel ja nende edasiste meetmete kindlaksmääramisel, mida uue komisjoni algatus halduskoormuse vähendamiseks võiks hõlmata.  Lisaks on kõik liikmesriigid püstitanud endile 2007. aasta kokkulepetest lähtudes ambitsioonikad eesmärgid.  Mõjuhindamissüsteemile toetudes tagab komisjon jätkuvalt, et uue poliitika raames kehtestatavad nõuded oleksid minimaalsed.  Tegevuskava halduskoormuse vähendamiseks ELis on komisjoni parema õigusloome tegevuskava oluline osa. Selle eesmärk on edendada konkurentsivõimet, majanduskasvu ja tööhõivet. Ettevõtjate halduskoormuse vähendamine on kooskõlas ka Euroopa väikeettevõtlusalgatusega ja selle põhimõttega „mõtle esmalt väikestele ” , lisaks on see Euroopa majanduse taastamise kava üks tähtsamatest valdkondadest. Tänane teadaanne osutab, et halduskoormuse vähendamine on pidev protsess, mille eesmärk on saavutada tegelik mõju igas valdkonnas ja kõikides liikmesriikides.  Taust: Näited on esitatud dokumendis   MEMO/09/474      Lisateave
