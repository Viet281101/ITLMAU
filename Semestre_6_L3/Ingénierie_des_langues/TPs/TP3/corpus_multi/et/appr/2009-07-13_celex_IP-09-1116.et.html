IP/09/1116  Brüssel, 13. juuli 2009  Euroopa Komisjon ja tööstus investeerivad tugevama, keskkonnasõbralikuma ja konkurentsivõimelisema tulevikumajanduse nimel majanduse elavdamiseks 3,2 miljardit eurot  Euroopa Komisjon ja tööstus kuulutasid täna välja teadusuuringute projektikonkursi esimese vooru, mille kaudu tehakse 268 miljoni eurone rahasüst kolmele olulisele turuvaldkonnale, et käivitada majanduse elavdamine ning muuta majandus säästvamaks ja teadmistepõhisemaks. Kokku on Euroopa avaliku ja erasektori partnerluste (PPP) jaoks eraldatud 3,2 miljardit eurot, mis on ette nähtud uute tehnoloogiate arendamiseks tootmis-, ehitus- ja mootorsõidukisektoris. Selline komisjoni ja tööstuse vaheline koostöö tõstab Euroopa ettevõtete ülemaailmset konkurentsivõimet, vähendab Euroopa ehitiste ülemäärast energiatarbimist (üks kolmandik ELi CO 2 heitest) ning arendab maanteetranspordi uusi ja säästvaid liike. Kolm kavandatud partnerlust on osa komisjoni Euroopa majanduse elavdamise kavast, mille Euroopa Ülemkogu 2008. aasta detsembris heaks kiitis ja mille eesmärk on aidata kaasa avalikkuse huvi ja tööstuse võetud kohustuste lähenemisele teadusuuringute valdkonnas.  ELi teadusvolinik Janez Potočnik märkis:  „Nüüdseks on jõutud äratundmisele, et headel aegadel teadus- ja arendustegevusse investeerimine ei ole luksus, kuid rasketel aegadel on see lausa möödapääsmatu.  Kui Euroopa teeb praegu nutikaid investeeringuid strateegilistesse sektoritesse, aitab see tulevikus luua uusi töökohti ja toob kaasa säästva majanduskasvu.  Nende innovaatiliste partnerluste abil ühendavad komisjon ja tööstus jõud, et edendada puhaste tehnoloogiate arendamist ja viia Euroopa selles valdkonnas ülemaailmse liidri kohale.  Projektikonkursside varajane väljakuulutamine näitab samuti meie kiiret koostöövõimet, et vastata Euroopa majanduse elavdamise kava teadustegevusega seotud nõuetele.”  ELi infoühiskonna ja meedia volinik Viviane Reding sõnas:  „Komisjoni ja tööstuse ühine investeering on oluline samm teadmistepõhise ja süsinikuvaese ELi majanduse poole  Teadusliku tipptaseme saavutamine ja jõupingutuste ühendamine on oluline selleks, et Euroopa väljuks kriisist tugeva, säästvama ja konkurentsivõimelisema ühiskonnana.  Info- ja kommunikatsioonitehnoloogiaid käsitlevad uuringud võivad etendada eriti tähtsat osa Euroopa majanduse elavdamise ja selle keskkonnasõbralikumaks muutmise vahendite väljatöötamisel.”   „Kui Euroopa tahab liikuda süsinikuvaese, teadmistepõhise majanduse suunas, tuleb leida moodus, kuidas uurimistöö tulemusi tööstuses tõhusalt kasutada.    Avaliku ja erasektori partnerlused näitavad, et Euroopa Komisjon aitab tööstusel investeerida kriitilise massi ressursse pikaajalisse uurimistöösse isegi praegusel kriisiajal, kus tööstusel on kiusatus mõelda vaid lühiajalises perspektiivis,” ütlesid Massimo Matucci, Juan Manuel Mieres ja Günter Lugert, kes esindavad vastavalt tuleviku tehaste, energiatõhusate ehitiste ja roheliste autode avaliku ja erasektori partnerlust.  Täna kogunes üle 800 Euroopa tööstus- ja teadussektori esindaja, et tähistada projektikonkursside esimese vooru väljakuulutamist, mis tehakse ametlikult teatavaks 30. juulil ja milles osalevad projektid tuleks ellu viia 2010. aasta keskpaigaks.  Teadustööd rahastatakse 268 miljoni euroga, et arendada näiteks järgmisi valdkondi:   uuenduslikud tootmistehnoloogiad, materjalid ja protsessid, et toota rohkem, tarbides vähem materjale ja energiat ning tootes vähem jäätmeid;   rohkem energiatõhusaid ehitisi, sh uusehitised ja olemasolevate ehitiste, uute materjalide ja ehitusviiside keskkonnasäästlikuks muutmine;   keskkonnasäästlikumad autod ja arukamad transpordisüsteemid, sh maantee- ja linnatranspordi elektrifitseerimine, ning hübriidtehnoloogiaid käsitlev uurimistöö.   Taust  Aastatel 2010–2013 eraldatakse avaliku ja erasektori partnerluste kaudu teadusuuringuteks ühtekokku 3,2 miljardit eurot, millest pool tuleb tööstuselt ja pool Euroopa Komisjonilt teadus- ja arendustegevuse 7. raamprogrammi kaudu. Esimesed valdkondadeülesed projektikonkursid on kolme avaliku ja erasektori partnerluse osad.     Tuleviku tehased (1,2 miljardit eurot) – algatus, mis aitab ELi tootjatel, eelkõige väikestel ja keskmise suurusega ettevõtjatel, kohaneda ülemaailmse konkurentsisurvega, suurendades nende teadmisi tulevikutehnoloogiatest ja selliste tehnoloogiate kasutamist.    Energiatõhusad ehitised (1 miljard eurot) – algatus keskkonnasõbralike tehnoloogiate edendamiseks ning energiatõhusate süsteemide ja materjalide kasutamiseks Euroopa ehitistes.    Rohelised autod (1 miljard eurot) – algatus, mis keskendub taastuvate ja saastevabade energiaallikate arendamisele, ohutusele ja liikluse sujuvusele mootorsõidukite valdkonnas. „Roheliseks muutumine“ on vajalik selleks, et saavutada heitkoguste vähendamise ELi sisesed ja ülemaailmsed eesmärgid.    Lisateave Lisateavet avaliku ja erasektori partnerluste kohta vt:   http://ec.europa.eu/research/industrial_technologies/lists/list_114_en.html   Teadustegevuse elavdamise kava käsitleva ühisavalduse teksti ja kava kohta ajakirjanduses avaldatud materjale vt:    IP/09/520      http://ec.europa.eu/research/index.cfm?pg=newsalert&amp;lg=en&amp;year=2009&amp;na=ppp-310309   Euroopa majanduse elavdamise kava täisteksti võib leida järgmiselt veebileheküljelt:   http://eur-lex.europa.eu/LexUriServ/LexUriServ.do?uri=COM:2008:0800:FIN:EN:PDF
