IP/09/1070 Brüssel, 2. juuli 2009 Euroopa Liidu mikrokrediidirahastule eraldati 100 miljonit eurot, et aidata töötutel luua väikeettevõtteid.  Euroopa Komisjon tegi täna ettepaneku luua uus mikrokrediidirahastu, mis annaks mikrokrediiti väikeettevõtjatele ja töö kaotanud inimestele, kes soovivad luua oma väikeettevõtte.  Rahastu esialgne eelarve on 100 miljonit eurot, kuid koostöös rahvusvaheliste finantseerimisasutustega, eelkõige Euroopa investeerimispanga (EIP) grupiga, võiks rahastu koguda rohkem kui 500 miljonit eurot.  Uue rahastu loomine on üks meetmetest, mida nimetati komisjoni 3. juuni teatises „Ühine kohustus tööhõive tagamisel” (   IP/09/859   ja   MEMO/09/259   ).  „Majanduskriisi tagajärjel kaotab tänavu ELis töö 3,5 miljonit inimest.  Finantskriisi tõttu on kuivanud kokku nende inimeste krediidivõimalused, kes soovivad luua oma ettevõtte või seda arendada,” ütles tööhõive ja sotsiaalküsimuste volinik Vladimír Špidla.  „Soovime anda praeguses majanduslanguses töötutele võimaluse uueks alguseks ja lihtsustada laenu saamist, et luua või arendada uusi ettevõtteid.  Me soovime, et väikeettevõtted areneksid, vaatamata kriisile.  See võimaldab luua uusi töökohti.  EL võib luua tõelise lisaväärtuse, võimendades EIP grupiga tehtava koostöö mõju ning andes rohkematele inimestele võimaluse oma unistuste täideviimiseks ettevõtjana.”  Praegune majanduslangus algas finantskriisist, milleni viisid rängad likviidsusprobleemid. Pangad peatasid nii omavahelise raha laenamise kui ka laenude andmise inimestele, seda vajanud, et tegelda ettevõtlusega ja luua töökohti Uue mikrokrediidirahastu eesmärk on parandada olukorda inimeste jaoks, kellel oleks praeguse vähenenud laenupakkumise tingimustes raske ettevõtluse alustamiseks vajalikku laenu saada.  Töö kaotanud või töökaotamise ohus olevad inimesed, kes tahavad asutada oma ettevõtte, saavad parema juurdepääsu rahalistele vahenditele ning saavad kasutada ka täiendavaid toetusmeetmeid, nagu nõustamine, koolitus ja juhendamine.  Ebasoodsas olukorras olevad inimesed, sealhulgas noored, kes tahavad asutada oma väikeettevõtte või seda arendada, saavad kasutada tagatisi ning neid aidatakse äriplaani koostamisel.  Esialgne eelarve suuruses 100 miljonit eurot peaks koostöös rahvusvaheliste finantseerimisasutustega, eelkõige Euroopa investeerimispanga (EIP) grupiga, võimaldama koguda 500 miljonit eurot laenuraha.  See tähendab, et kaheksa aasta jooksul saaks anda ligikaudu 45 000 laenu.  Lisaks on võimalik taotleda Euroopa Sotsiaalfondilt laenuintresside määra vähendamist, mis muudab juurdepääsu rahalistele vahenditele lihtsamaks.  Euroopa Liidus loetakse mikrokrediidiks kuni 25 000 euro suurust laenu.  Mikrokrediit on kohandatud mikroettevõtete vajadustele, kus töötab vähem kui 10 inimest (91 % kõikidest Euroopa ettevõtetest), ning töötutele ja tööturult kõrvalejäänud isikutele, kes soovivad hakata füüsilisest isikust ettevõtjaks, kuid kellel puudub juurdepääs traditsioonilistele pangateenustele.  99 % Euroopa uutest ettevõtetest on mikro- või väikeettevõtted ning kolmandiku nendest ettevõtetest on loonud töötud.  ELi liikmesriigid, ministrite nõukogu (kohaldatakse kvalifitseeritud häälteenamust) ja Euroopa Parlament arutavad komisjoni ettepanekut kaasotsustamismenetluse käigus.  Komisjon loodab, et mikrokrediidirahastu „Progress” alustab tegevust 2010. aastal. Üldine taust  Kevadel toimunud Euroopa Ülemkogu kohtumisel ja maikuus Prahas toimunud tööhõivealasel tippkohtumisel määrati kindlaks ja loetleti kolm ELi tegevuse põhieesmärki kriisiolukorraga toimetulekuks:  säilitada tööhõive, luua töökohti ja edendada liikuvust.  Toetudes ühisele jõupingutusele, esitas komisjon 3. juunil ettepaneku „Ühine kohustus tööhõive tagamisel”, et edendada Euroopa Liidu, liikmesriikide ning Euroopa sotsiaalpartnerite koostööd loetletud kolmes prioriteetses valdkonnas.  Tänane ettepanek on üks 3. juunil tutvustatud algatustest. Täiendav teave Ettepanek Euroopa mikrokrediidirahastu loomiseks ja sellega seonduvad dokumendid   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Euroopa Komisjoni veebisait kriisi sotsiaalse mõju kohta    http://ec.europa.eu/social/main.jsp?langId=en&amp;catId=736    Ühine kohustus tööhõive tagamisel    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
