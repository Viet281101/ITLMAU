IP/09/1523  Brüssel, 15. oktoober 2009 EL ja Lõuna-Korea sõlmivad vabakaubanduslepingu  ELi kaubandusvolinik Catherine Ashton ja Korea kaubandusminister Kim Jong-hoon kirjutasid täna alla vabakaubanduslepingule, mis on olulisim kõigist seni Euroopa Liidu ja kolmandate riikide vahel sõlmitud lepinguist.  Lepinguga, millest lähtuvate uute kaubavoogude väärtus on esialgsete hinnangute kohaselt kuni 19 miljardit eurot, kõrvaldatakse põhimõtteliselt kõik tariifsed ning paljud mittetariifsed tõkked kahe riigi vahel.  Sellega luuakse juurdepääs uutele teenuse- ja investeerimisturgudele  ning edendatakse oluliselt selliseid valdkondi nagu intellektuaalomand, lepingute sõlmimine, konkurentsipoliitika, kaubandus ja jätkusuutlik areng.  Vabakaubandusleping tähistab koos uue raamlepinguga ELi ja Lõuna-Korea suhete olulist paranemist.  Pärast lepingu sõlmimist Brüsselis sõnas volinik Ashton:  „See on esimene 21. sajandi ELi vabakaubandusleping, millega luuakse tihedad majandussidemed teise arenenud riigiga  ja avatakse Euroopa ettevõtjatele uued turuvõimalused teeninduse, tootmise ja põllumajanduse valdkonnas.  Leping on eriti oluline praeguses majanduskliimas, aidates üle saada majanduslangusest ja luues uusi töökohti.”  Lepingu üks suuremaid eeliseid Euroopa Liidu jaoks on Koreasse eksportimisel kehtivate 1,6 miljardi euroni ulatuvate tollimaksude peatne kaotamine.  Lepinguga võetakse eesmärgiks kaotada ka peamised mittetariifsed tõkked, sealhulgas eeskirjad ja standardid Euroopa huvisfääri kuuluvates tööstusharudes, nagu mootorsõiduki-, farmaatsia- ja tarbeelektroonikatööstus.  Üheks suurimaks kasusaajaks peetakse teenustesektorit, nagu telekommunikatsiooni-, keskkonna-, õigus-, finants- ja laevandussektoreid, sest Korea on võtnud kohustuse need liberaliseerida.  Vabakaubanduslepingu sõlmimine tähendab, et läbirääkimised on jõudnud lõpptulemuseni stabiilse õigusdokumendi näol, mida Euroopa Komisjon tutvustab ELi liikmesriikidele ametlikult 2010. aasta algul.  Pärast seda, kui lepingule on alla kirjutanud ELi eesistujariik ja komisjon, esitatakse vabakaubandusleping heakskiidu saamiseks Euroopa Parlamendile.  Leping jõustub eeldatavalt 2010. aasta teisel poolel. Taust  ELi-Korea kaubavahetuse väärtus oli 2008. aastal umbes 65 miljardit eurot.  Praegu valitseb ELi kaubavahetuses Koreaga puudujääk, ehkki Korea turul võib näha olulist kasvupotentsiaali.  Näiteks ELi automüük Koreasse suurenes 2005. ja 2008. aasta vahel toodanguühikutes kokku 78% (39% väärtuses).  Selliste toodete puhul nagu kemikaalid, farmaatsiatooted, autoosad, tööstusmasinad, jalatsid, meditsiiniseadmed, värvilised metallid, raud ja teras, nahk ja karusnahk, puit, keraamika ning klaas valitseb ELi kaubanduses märkimisväärne ülejääk.  Samuti on Korea ELi põllumajandustootjate jaoks üks olulisemaid põllumajandustoodete eksporditurge, kus aastane müügikäive on üle 1 miljardi euro.  Teenuste puhul on ELil kaubavahetuses Koreaga ülejääk 3,3 miljardit eurot: ekspordi väärtus oli 2007. aastal 7,2 miljardit eurot ja impordi väärtus 3,9 miljardit eurot.  Lisateabe hankimiseks vabakaubandusl epingu kohta vt   MEMO/09/452
