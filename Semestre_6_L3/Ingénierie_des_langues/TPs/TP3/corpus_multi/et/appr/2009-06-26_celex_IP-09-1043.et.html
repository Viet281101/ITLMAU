IP/09/ 1043  Brüssel, 26. juuni 2009 Rahvusvahelisel narkootikumide vastu võitlemise päeval – 26. juunil 2009 – käivitatakse Euroopa uimastialane algatus  Kas teadsite, et Euroopa Liidus on ligikaudu 12 miljonit inimest, kes tarvitavad või on oma elus varem tarvitanud kokaiini?  Et keskmiselt sureb uimastite üledoosi tagajärjel iga tund üks Euroopa Liidu kodanik?  Et Euroopas on igal aastal 7 000–8 000 uimastitest põhjustatud surmajuhtumit?  Sellise tõsise uimastiprobleemi taustal käivitas Euroopa Komisjon täna teadlikkuse suurendamiseks ja teabe paremaks levitamiseks EUROOPA UIMASTIALASE ALGATUSE (EAD), mille peamine eesmärk on õhutada ühiskonda uimastiküsimusega rohkem tegelema ja suurendada uimastialast teadlikkust Euroopa Liidus.   Euroopa uimastialane algatus põhineb vastutuse jagamisel ja selle raames julgustatakse nii rühmitusi kui ka üksikisikuid, nii uimastivaldkonna töötajaid kui ka lihtsalt kõiki ühiskonnaliikmeid kirjutama alla kohustuse vormile ja võtma endale isiklik kohustus, mis aitaks kaasa uimastiprobleemi leevendamisele.  Täna toimunud kõrgetasemelisel üritusel, millel osales ligikaudu 120 sidusrühma, kuulutas komisjoni asepresident Jaques Barrot koos ajakirjaniku ja teletähe Nikos Aliagase ning ajakirjaniku ja sotsiaalsete kampaaniate eestvedaja Jerzy Owsiakiga Euroopa uimastialase algatuse ametlikult avatuks.  Euroopa Komisjoni asepresident, õigus-, vabadus- ja turvalisusküsimuste eest vastutav volinik Jacques Barrot ütles oma kõnes:  „ 2009.–2012. aasta narkootikumidealase tegevuskava üks peamisi eesmärke on aidata suurendada Euroopa organisatsioonide ja kodanike aktiivsust. Euroopa uimastialane algatus on selle tegevuskava oluline osa.  Algatuse kaudu on meil võimalik jõuda eurooplasteni nende igapäevases elus ning anda neile vahendid seisukoha väljendamiseks ja tegutsemiseks”.  Praegu on Euroopa uimastialase algatuse raames registreerunud ja kohustuse võtnud 21 organisatsiooni :   Brüsseli I Euroopa kooli lapsevanemate ühendus (Belgia)   Küprose uimastivastane nõukogu (Küpros)   ETHIAS (Belgia)   FESAT – Uimastialaseid Nõustamisliine Ühendav Euroopa fond (EL)   FNAPT – Riiklik Uimastisõltuvuse Ennetamise Liit (Prantsusmaa)   Villa Maraini fond (Itaalia)   La Caixa fond (Hispaania)    WOSP – Jõuluheategevusfondi orkester – Jerzy Owsiak (Poola)   FPAT – Portugali Uimastisõltuvuse Ennetamisega Tegelevate Sotsiaalasutuste Ühendus (Portugal)   ICOS – Rahvusvaheline Julgeoleku- ja Arengunõukogu (EL)   Le Phare, perekonnad uimastisõltuvuse vastu (Prantsusmaa)   Londoni uimastipoliitika foorum (Ühendkuningriik)   Uimastisõltuvuse vastu võitlemise munitsipaalnõukogu, Blagoevgrad (Bulgaaria)   Peitenger Jugendhaus-ASBL (Luksemburg)   PREV CENTRUM (Tšehhi Vabariik)   PREVNET (EL)   Qrendi Scout Group (Malta)   Ajakiri TIIMI (Soome)   YSPDB – Noored Rahu ja Arengu Eest Balkanil (Bulgaaria)   WOCAD – Naisorganisatsioonide Alkoholi- ja Uimastiküsimuste Komitee (Rootsi)   EMCDDA – Euroopa Narkootikumide ja Narkomaania Seirekeskus    Tänasest päevast alates on Euroopa üksikisikutel ja organisatsioonidel võimalik anda Euroopa uimastialase algatuse raames oma tööle Euroopa mõõde ja suurendada oma tegevuse nähtavust. Selleks peaksid nad uurima, kuidas nad saaksid oma igapäevase tegevuse, sotsiaalsete kohustuste ja keskkonna kaudu aidata kaasa uimastite ja nende kuritarvitamisega seotud ohtude alase teadlikkuse suurendamisele ja kuidas ärgitada inimesi rohkem kõnealuse küsimusega tegelema. Euroopa Komisjon tervitab kogu Euroopas igal tasandil toimuvat suunatud ja loomingulist tegevust, millega mõjutatakse positiivses suunas uimastikäitumist või mille abil suurendatakse üldsuse teadlikkust uimastitest ja nende kuritarvitamisega seotud ohtudest. Lähemat teavet leiab veebisaidil   www.action-drugs.eu     Asepresident Jacques Barrot’ töö kohta saab teavet tema veebisaidilt     http://ec.europa.eu/commission_barroso/barrot/welcome/default_en.htm
