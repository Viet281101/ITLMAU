IP/09/341
Brüssel, 3. märts 2009EL käivitab meeste ja naiste
palgaerinevuse vastase kampaaniaTäna käivitas Euroopa Komisjon
üleliidulise kampaania meeste ja naiste palgaerinevuse vastu
võitlemiseks. Kogu ELi majanduse piires teenivad naised keskmiselt 17,4%
vähem kui mehed. Palkade erinevuse, selle põhjuste ja selle vastu
võitlemise viiside teadvustamiseks 8. mail rahvusvahelise naistepäeva
raames algatatava kampaania keskmes on lihtne põhimõte:
võrdväärse töö eest võrdne tasu.
„Meeste ja naiste palkade erinevusel on mitmeid põhjusi ja see
nõuab mitmesuguseid lahendusi. Selle probleemiga tegelemine nõuab
kõikide tasandite meetmeid ja kõigi asjaosaliste pühendumust,
alates tööandjatest ja ametiühingutest kuni riikide
võimuorganite ja iga kodanikuni. Meie kampaania selgitab inimestele, miks
teenivad naised Euroopas endiselt palju vähem kui mehed ja mida selle vastu
ette võtta," ütles ELi võrdsete võimaluste volinik
Vladimír &#352;pidla. „Praeguses majanduskliimas on naiste ja meeste
võrdõiguslikkus tähtsam kui kunagi varem. Ainult meie kõigi
andeid ära kasutades suudame me kriisi ületada," lisas ta.
Võrdse töö eest võrdne tasu on üks Euroopa Liidu
aluspõhimõtteid. See sisaldub 1957. aasta Rooma lepingus ja juba
aastal 1975 võeti vastu selleteemaline direktiiv, millega keelatakse sama
või samaväärse töö puhul igasugune vahetegemine naiste
ja meeste vahel mis tahes palgaaspektides. Selle tulemusena on „lihtsad ja
silmnähtavad“ otsese diskrimineerimise juhud – palgaerinevused
juhtudel, kui mees ja naine teevad täpselt sama tööd ning nende
töökogemus, oskused ja tulemused on samad – tublisti
vähenenud tänu palkade võrdsust käsitlevate Euroopa ja
riikliku õigusaktide tulemuslikkusele. Ent miks siis valitseb ELis endiselt
sugupoolte vahel 17,4% palgaerinevus?
Naiste ja meeste palgaerinevuse all mõistetakse naiste ja meeste
keskmise brutotunnipalga vahet enne maksude mahaarvamist majanduses kui
tervikus. See peegeldab jätkuvat ning tegelikkuses peamiselt naisi
puudutavat diskrimineerimist ja ebavõrdsust tööturul.
Näiteks peetakse naiste tööd endiselt sageli vähem
väärtuslikuks kui meeste tehtavat tööd ning naised
töötavad sageli majandusaladel, kus palgad on keskmiselt madalamad kui
aladel, kus domineerivad mehed: näiteks supermarketites teenivad
naiskassiirid tavaliselt vähem kui kaupluse meestöötajad.
Palgaerinevus vähendab ka naiste eluaegset sissetulekut ja pensioni,
põhjustades hilisemas elus vaesust. 65-aastastest ja vanematest naistest on
vaesusohus 21%, samas kui meeste puhul on see näitaja 16%.
Kampaania eesmärgiks on tõsta teadlikkust palgaerinevusest ja selle
kõrvaldamise viisidest. Et jõuda kodanike, tööandjate ja
töötajateni, tutvustatakse kampaania käigus head tava, mida on
palgaerinevuste kohta kogutud tervest Euroopast, ning jagatakse Euroopa ja riigi
tasandil tööandjatele ja ametiühingutele kampaaniaga seotud
töövahendeid. Kampaania juurde kuulub ka veebileht, reklaam Euroopa
ajakirjanduses ja plakatikampaania.
Kampaania on jätkuks komisjoni 2007. aasta poliitika-alasele teatisele
palgaerinevuse kohta, milles analüüsiti erinevuse põhjusi ja
määrati kindlaks ELi tasandi tegevussuunad. Teatises rõhutati, et
on vaja tõsta teadlikkust palkade erinevusest ja võimalikest
vastumeetmetest, mis eeldavad tegutsemist kõikidel tasanditel, kõikide
huvirühmade kaasamist ja keskendumist kõikidele seda soodustavatele
teguritele.
Võrdõiguslikkuse aastaaruanne
2009. aasta aruanne naiste ja meeste võrdõiguslikkuse kohta, mida
Euroopa Komisjon samuti täna tutvustas, kinnitab, et vaatamata
mõningastele edusammudele soolise võrdõiguslikkuse osas on mitmes
valdkonnas endiselt märkimisväärseid puudujääke. Kuigi
naiste tööhõive on viimaste aastate jooksul pidevalt kasvanud
(praeguseks naiste puhul 58,3%, meestel aga 72,5%), töötavad naised
endiselt sagedamini osalise tööajaga kui mehed (naised 31,2%, mehed
7,7%) ja on ülekaalus majandusharudes, kus palgad on madalamad (rohkem kui
40% naistest töötab tervishoius, hariduses ja avalikus halduses, s.o
kaks korda rohkem kui mehi).  Samas on naiste osakaal hiljuti ülikooli
lõpetanute hulgas 59%.
Naised ja mehed otsustustasandil
Samal ajal kinnitab komisjoni jaoks koostatud uus eksperdiaruanne, et naised
on tugevasti alaesindatud majanduslike otsuste tegemises ja Euroopa poliitikas. 
Kõigi 27 ELi liikmesriigi keskpankade juhid on mehed. Veel vähem on
naisi kõrgetel ametikohtadel suurettevõtetes – peaaegu 90 %
juhtivate ettevõtete (iga riigi aktsiaturu suurimad ja likviidseimad
ettevõtted) nõukogu liikmetest on mehed. See suhtarv ei ole viimastel
aastatel eriti paranenud.
Naisliikmete osakaal riikide parlamentides (ühekojalistes või
alamkojas) on viimase aastakümne jooksul tõusnud ligikaudu poole
võrra: 1997. aasta 16 protsendilt 24 protsendile 2008. aastal. Euroopa
Parlamendis on naiste osakaal sellest tasemest napilt kõrgem (31%).
Keskmiselt on riikide valitsustes meesministreid umbes kolm korda rohkem kui
naisministreid (25% naisi, 75% mehi).
MEMO/09/91
Lisateave:
Palgaerinevuste kampaania veebisait:
http://ec.europa.eu/equalpay 
2009. aasta aruanne meeste ja naiste võrdõiguslikkuse kohta:
http://ec.europa.eu/social/main.jsp?catId=418&amp;langId=en
Brošüür “Women in European Politics - time for
action”:
http://ec.europa.eu/employment_social/publications/booklets/equality/pdf/ke8109543_en.pdfVideouudislõigud soolistest palgaerinevustest ning naistest ja meestest
otsustustasandil
http://www.tvlink.org
