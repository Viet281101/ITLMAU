IP/09/1367  Brüssel, 28. september 2009  Konkurentsimeetmed:  Komisjon võtab vastu uue liinilaevanduskonsortsiumide grupierandimääruse  Euroopa Komisjon on vastu võtnud uue grupierandimääruse, millega muudetakse praegust liinilaevanduskonsortsiumide suhtes kehtivat erandit EÜ asutamislepingus sätestatud konkurentsi piirava tegevuse keelust (artikkel 81).  Praegu kehtivas konsortsiumide grupierandimääruses nr 823/2000, mis kaotab kehtivuse 2010. aasta aprillis, võimaldatakse laevandusettevõtjatel kaubaveo ühisteenuste pakkumise eesmärgil sõlmida ulatuslikke koostöökokkuleppeid (s.t moodustada konsortsiume).  Uue määrusega pikendatakse kõnealuse koostöö suhtes kehtivat erandit uues õiguslikus ja majanduslikus keskkonnas veel viieks aastaks, kuni aprillini 2015.  Eelkõige muudetakse väiksemaks turuosa künnist, mille ületamisel ettevõtjatel ei ole automaatselt õigust erandile kõnealuse määruse tähenduses, ning määruse kehtivust laiendatakse kõikidele kaubaveo liinilaevandusteenustele.  Konkurentsivolinik Neelie Kroes ütles:  „Alates 1995. aastast on liinilaevandusettevõtjatele tehtud ühisteenuste pakkumisel tingimuslik erand konkurentsieeskirjadest.  Kuna turutingimused muutuvad, on vaja see erand läbi vaadata.  Pärast põhjalikku uurimist on komisjon otsustanud täiendada grupierandimäärust ja pikendada selle kehtivust veel viieks aastaks.  Olen kindel, et kõnealune määrus tagab tasakaalu liinilaevandusettevõtjate ja transpordikasutajate huvide vahel.”  Konsortsium on liinilaevandusettevõtjate koostöö ühiste merekaubaveoteenuste pakkumisel.  Sellised koostöökokkulepped võimaldavad liinilaevandusettevõtjail tõhustada oma tegevust ja saavutada mastaabisäästu.  Kui konsortsiumid tegutsevad piisava konkurentsi tingimustes, on see konsortsiumide pakutavate transporditeenuste kasutajatele (näiteks lastisaatjad) tavaliselt kasulik, kuna teenuse tootlikkus ja kvaliteet paranevad.  1995. aastal vastu võetud ning 2000. ja 2005. aastal uuendatud konsortsiumide grupierandimääruses (vt   IP/05/477   ) tehakse erand määruse tingimused täitvatele liinilaevanduskonsortsiumidele. Nii uue kui ka praegu kehtiva grupierandimääruse kohaselt tehakse kõikidele konsortsiumikokkulepetele (välja arvatud eelkõige hinnakokkulepped), mille eesmärk on liinilaevandusteenuste ühine pakkumine, erand EÜ asutamislepingu artiklis 81 sätestatud konkurentsi piirava tegevuse keelust tingimusel, et nad täidavad määruses sätestatud tingimused ja kohustused.  Uus määrus sisaldab muudatusi, mida tuleb teha seetõttu, et 2006. aastal tühistati liinilaevanduskonverentside grupierandimäärus (vt   IP/06/1249   ).  Määruses arvestatakse paremini praeguseid turutavasid ja sellega viiakse konsortsiumide grupierand kooskõlla muude, ettevõtjatevahelist horisontaalset koostööd käsitlevate grupierandimäärustega.  Uus määrus hõlmab nii konteineriga kui ka konteinerita liinikaubaveoteenuseid.  Praeguste turutavade paremaks peegeldamiseks on täiendatud nende tegevuste loetelu, mille suhtes erand kehtib.  Turuosa künnist on 35 %lt vähendatud 30 %le ja selle arvutusmeetod on muudetud selgemaks.  Peale selle on pikendatud konsortsiumist lahkumisest etteteatamise aega ja taganemiskeelu tähtaega, et tagada parem kooskõla praeguste turutavadega, kuid võimaldada laevandusettevõtjatele piisavat paindlikkust.   Komisjoni turu-uuringu käigus selgitati välja teatavaid konsortsiumide ja/või nende liikmete vaheliste seoste liike.  Uus määrus selgitab, et kui sellised seosed mõjuvad konkurentsile negatiivselt, võib komisjon grupierandi tühistada.   Kui konsortsium ei täida määruse tingimusi, näiteks kui selle liikmete turuosa ületab kehtestatud künnise, ei tähenda see automaatselt, et asjaomane koostöö on seadusevastane, vaid et osalised peavad hindama oma individuaalset kokkusobivust konkurentsieeskirjadega.   Konsortsiumide grupierandimääruse läbivaatamist alustati 2007. aastal põhjaliku turu-uuringuga.  Komisjon esitas määruse esialgse eelnõu huvitatud isikutele tutvumiseks 2008. aasta sügisel (vt   IP/08/1566   ). Uus määrus jõustub pärast seda, kui praegu kehtiv grupierandimäärus 25. aprillil 2010 kehtivuse kaotab, andes liinilaevandusettevõtjatele piisavalt aega viia töökorraldus uuendatud eeskirjadega vastavusse. Vt ka  MEMO/09/420 .
