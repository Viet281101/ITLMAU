IP/09/ 1717  Brüssel, 16. november 2009 Interneti Haldamise Foorum: komisjon tunneb rõõmu tõeliselt globaalse Interneti suunas tehtud sammu üle  Egiptuses Sharm El Sheikhis toimuval Interneti Haldamise Foorumil tundis Euroopa Komisjon täna rõõmu tõeliselt globaalse (ja lokaalse) Interneti suunas astutud sammu üle:  teadaanne domeeninimede rahvusvaheliseks muutmise kohta kavatsetakse teha kõige kõrgemal tasandil. Kuni praeguseni on Interneti domeeninimede puhul kasutatud täielikult või osaliselt ladina tähti (a–z). Interneti peasüsteemi haldav Interneti nimede ja numbrite määramise korporatsioon ICANN on teatanud, et täna avatakse kiirmenetluse korras muude kui ladina tähtedega kirjutatava riigikoodiga tipptasemedomeenid (nagu domeen „eu” europa.eu puhul) . See tähendab, et eurooplased, eelkõige Kreekas, Bulgaarias ja Küprosel, saavad võimaluse näha domeeninimesid oma tähestikus. Euroopa Komisjoni infoühiskonna ja meedia volinik Vivane Reding tundis rõõmu mitmeid keeli hõlmava suure arenguhüppe üle. Ühtlasi tegi ta ettepaneku pikendada Interneti Haldamise Foorumi tegevusaega, kuna foorum on globaalse Interneti-kogukonna ainulaadne platvorm mitmeid sidusrühmi hõlmava dialoogi jaoks.  „Võrgumaailm peaks peegeldama mitmekultuurilist ja -keelset võrguvälist maailma. Internet ei tohiks seega olla üksnes ingliskeelne, vaid ka araabia-, bulgaaria-, kreeka-, pärsia-, hindi- ja hiinakeelne. Mul on hea meel ICANNi otsuse üle avada edaspidi uusi domeeninimesid eri tähestikes. Komisjon on seda nõudnud juba mitu aastat,” ütles volinik Reding. „Euroopas oleme oma plaanidega ajakavast ees, et võimaldada domeeni .eu all kasutada kreeka ja kirillitsa tähestikku veel enne aasta lõppu. Samuti kavatseme võtta võimalikult kiiresti kasutusele domeeni .eu kreeka ja kirillitsa tähestikus olevad versioonid kõrgeimal tasandil”. ICANNi otsus võimaldab internetikasutajal registreerida ja kasutada kogu Interneti domeeninimesid (nagu europa.eu) muude märkidega kui inglise keeles (a–z ja 0–9). Teise tasandi internetiaadressides („europa” domeenis europa.eu) on muus kui ladina tähestikus (näiteks araabia, hiina või kirillitsa) olevad Interneti domeeninimed juba kasutusel, kuid nimesid täielikult rahvusvaheliseks muuta on seni olnud võimatu. ICANNi teadaanne, mille kohaselt nad hakkavad võtma taotlusi riigikoodiga tippdomeenide (näiteks .bg või .eu) loomiseks kohaliku keele kirjapildis, teeb miljonite internetikasutajate jaoks kogu maailmas võimalikuks oma emakeelse võrgu.  Juunis 2009 muutis Euroopa Komisjon oma Interneti domeeninime reegleid, nii et kõigi 23 ELi ametliku keele tähti on võimalik kasutada (   IP/09/1044)   .. Alates 10. detsembrist 2009 on tippdomeeni .eu all võimalik registreerida domeeninimesid, mis sisaldavad niisuguseid tähti nagu à, ą, ä, ψ või д.  ELi kodanikel ja ettevõtjatel on võimalik registreerida ka muudest kui ladina tähtedest koosnevaid domeeninimesid, mis on väga olulised näiteks kreeka ja bulgaaria keele seisukohalt. Hispaania ja baski keele rääkijad saavad registreerida n imed, milles esineb täht „ñ” ning prantsuse, portugali ja katalaani keele kõnelejad saavad kasutada tähte „ç”. Niipea kui võimalik hakkab ka EL oma tipptaseme domeeninimes .eu rahvusvahelisi domeeninimesid kasutama. Tavalises ladina tähestikul põhinevas kirjas on tippdomeenil .eu juba üle kolme miljoni registreeritud domeeninime (   IP/09/536   ) EL teeb ettepaneku Interneti Haldamise Foorumi tegevuse pikendamiseks Interneti Haldamise Foorum kujunes välja 2003.–2005. aastal toimunud infoühiskonnaalasest maailma tippkohtumisest, moodustades ühtse ülemaailmse sidusrühmade platvormi, mille raames valitsused, erasektor ja kodanikuühiskond saab tulla kokku, et arutada Interneti haldamisega seotud olulisi küsimusi. Foorumi tegevus pidi olema neutraalne, mittesiduv ja mitte kattuv. Esimene Interneti Haldamise Foorum peeti Ateenas aastal 2006, järgnesid kohtumised Rio de Janeiros (2007) ja Hyderabadis (2008). Neljas kohtumine toimub praegu Egiptuses Sharm El Sheikhis.  Foorumi esialgne viieaastane tegevus lõpeb järgmisel aastal Vilniuses toimuva viienda kohtumisega. Enne seda kaaluvad ÜRO liikmesriigid vajadust esialgset tegevusaega pikendada. „ Enne järgmist kohtumist peetakse aru, kas Interneti Haldamise Foorum peaks jätkama oma tegevust ka pärast 2010. aastat .  Minu jaoks on vastus lihtne:  Interneti Haldamise Foorum peab kindlasti oma tegevust jätkama,” sõnas Euroopa Komisjoni volinik Viviane Reding. Taust Internetis liikumiseks on vaja teada domeeninimesid ja aadresse. Domeeninimede süsteemi ülemaailmse koordineerimise poliitika väljatöötamise eest vastutav organisatsioon on Californias asuv USA mittetulunduslik eraettevõte ICANN. ICANN on alates selle loomisest 1998. aastal tegutsenud USA valitsusega sõlmitud mitme vastastikuse mõistmise memorandumi alusel, milles olid määratletud domeeninimede süsteemi poliitika konkreetsed eesmärgid. Kõige hiljutisem vastastikuse mõistmise memorandum lõppes 30. septembril 2009. Pandi paika USA ja ICANNi ühine kinnitus kohustuste võtmise kohta.  Juunis 2009 kutsus komisjon ICANNi üles oma vastutust suurendama ja teatas, et Interneti haldamisse tuleks kaasata rohkem USA-väliseid osalejad (   IP/09/951   ). Septembri lõpus tegi USA teatavaks ICANNi reformimise. Komisjon on uut korraldust põhimõtteliselt tervitanud (   IP/09/1397   ). ICANN on töötanud kõrgeimal tasandil domeeninimede rahvusvaheliseks muutmise kallal ja teatas, et käivitab 16. novembril 2009 kiirendatud korras riigikoodiga IDN tippdomeenid. Teave Euroopa internetidomeeni .eu kohta:    http://ec.europa.eu/information_society/policy/doteu/ Teave Interneti haldamise kohta:    http://ec.europa.eu/information_society/policy/internet_gov/index_en.htm     Interneti haldamist käsitlev veebisait:   http://www.intgovforum.org      SPEECH/09/531
