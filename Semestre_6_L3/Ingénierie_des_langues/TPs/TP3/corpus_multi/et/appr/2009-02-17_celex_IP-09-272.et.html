IP/09/272
Brüssel, 17. veebruar 2009Kampaania „Euroopa patsientide
heaks” raames antakse esimest korda välja ELi terviseteemaline
ajakirjanduspreemiaEuroopa Komisjon annab täna teada, et esimest
korda antakse välja tervishoiuteemaline ajakirjanduspreemia
trükimeedias või veebis ilmunud artiklite eest. Sel mainekal auhinnal
on tähtis koht hiljuti algatatud kampaanias „Euroopa patsientide
heaks”. Auhind on loodud selleks, et soodustada ja tunnustada
kõrgetasemeliste terviseteemaliste kirjutiste ilmumist kõikjal
Euroopas. Sellega tahetakse innustada terviseteemalisi arutelusid, eelkõige
neid, mis käsitlevad kampaania „Euroopa patsientide heaks”
raames tehtud algatusi. 
Tervisevolinik Androulla Vassiliou ütles: „Auhinnaga
rõhutatakse, et ajakirjanike roll ja vastutus ELi tervisepoliitika ja
Euroopa kodanikele mõeldud meetmete kajastamisel on suur. Kampaania
„Euroopa patsientide heaks” raames tehtud algatused –
vähktõve sõeluuringud, patsientide ohutus, elundidoonorlus ja
elundite siirdamine, antibiootikumide kasutamine, piiriülesed
tervishoiuteenused – mõjutavad meid kõiki ning peegeldavad
komisjoni prioriteeti, milleks on kodanike huvide esikohale seadmine. Ma loodan,
et see auhind innustab arutelusid nii kohalikul ja riiklikul kui ka Euroopa
tasandil”. 
Auhinna väljaandmisel võetakse arvesse trükimeedias või
veebis alates 2. juulist 2008 – kui kampaania „Euroopa patsientide
heaks” raames võeti vastu esimene algatus – avaldatud artikleid
ning artiklite avaldamise lõppkuupäevaks on kinnitatud 15. juuni 2009.
Ajakirjanikel palutakse esitada oma artiklid elektrooniliselt „Euroopa
patsientide heaks” veebisaidil oleva sisestussüsteemi kaudu.
Veebisaidil on avaldatud ka täpsem teave eeskirjade ja tingimuste
kohta.
Võitjad selgitatakse kahes etapis. Kõigepealt valib riiklik
žürii, kuhu kuuluvad kaks tervishoiueksperti ja kaks ajakirjanikku
ning mida juhib komisjoni esindaja, ühe finalisti igast liikmesriigist.
Teises etapis valitakse välja võidutöö ja kaks paremuselt
järgnevat artiklit. Seda teeb ELi žürii, mille eesotsas on
Euroopa Komisjoni tervisehoiu ja tarbijakaitse peadirektoraadi peadirektor
Robert Madelin. Riiklikusse ja ELi žüriisse kuuluvate isikute nimed
avaldatakse peale nende ametisse nimetamist „Euroopa patsientide
heaks” veebisaidil. 
2009. aasta sügisel kutsutakse 27 finalisti Brüsselisse ELi
terviseteemalisele meediaseminarile ja neile korraldatakse pidulik
auhinnatseremoonia, kus külalisi tervitab volinik Vassiliou. Esimene auhind
on 5000 eurot, teise auhinna suurus on 3000 eurot ja kolmanda 2000 eurot. 
Kampaaniat „Euroopa patsientide heaks” ja ELi terviseteemalise
ajakirjanduspreemia väljaandmist rahastatakse ühenduse teise
tervisevaldkonna tegevusprogrammi (2008–2013) vahenditest.
ELi terviseteemalise ajakirjanduspreemia väljaandmine tahetakse muuta
iga-aastaseks sündmuseks ning auhinnasaajate hulka soovitakse lisada ka
audiovisuaalse meedia esindajad. See sõltub siiski esimese aasta
tulemustest ja kogemustest.
Artiklite esitamiseks ja ELi terviseteemalise ajakirjanduspreemia kohta
täpsema teabe saamiseks külastage kampaania „Euroopa patsientide
heaks” veebisaiti: 
http://ec.europa.eu/health-eu/europe_for_patients/index_et.htmTeine tervisevaldkonna tegevusprogramm (2008–2013):
http://ec.europa.eu/health/ph_programme/pgm2008_2013_en.htm
