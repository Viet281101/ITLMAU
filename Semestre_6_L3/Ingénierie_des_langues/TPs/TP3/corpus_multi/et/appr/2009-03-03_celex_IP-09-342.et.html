IP/09/342
Brüssel, 3. märts 2009Euroopa Komisjon rahastab Euroopa
finantskoalitsiooni, et võidelda laste kuritarvitamist kujutavate
visuaalsete materjalide levitamise vastu InternetisEuroopa Komisjoni asepresident Jacques Barrot, kes
on õigus-, vabadus- ja turvalisusküsimuste eest vastutav volinik,
teatas täna, et Euroopa Komisjon rahastab kuni 427 000 euro ulatuses
Euroopa finantskoalitsiooni tegevust, mis on suunatud Internetis levivate laste
seksuaalset kuritarvitamist kujutavate materjalide vastu. 
Koalitsioon on avaliku ja erasektori mitteametlik rühmitis, mis
hõlmab politsei- ja finantsasutusi, Interneti-teenuse pakkujaid,
valitsusväliseid organisatsioone ja teisi partnereid, kelle eesmärk on
teha koostööd lapsporno vastases võitluses. Koalitsiooni juhib
Ühendkuningriigi sihtotstarbeline politseiasutus, kes kaitseb lapsi
seksuaalse ärakasutamise eest (Child Exploitation and Online Protection
Centre), ning seda rahastab Euroopa Komisjon.
Uue koalitsiooni asutajaliikmete hulka kuuluvad ettevõtjad MasterCard,
Microsoft, PayPal ja VISA Europe ning valitsusväline organisatsioon Euroopa
Kadunud Lapsed. Koalitsiooniga on nõuandvate liikmetena liitunud
õigusbüroo Allen and Overy ning Rahvusvaheline Kadunud ja
Ekspluateeritud Laste Keskus (International Centre for Missing and Exploited
Children, ICMEC). Euroopa finantskoalitsiooni õiguskaitsealaste
asutajaliikmete hulka kuuluvad ka Europol ning Itaalia riiklik posti- ja
sidepolitsei.
Koalitsiooni loomisest teatati täna Ühendkuningriigi
õiguskaitseorgani CEOP (Child exploitation and online protection
centre) peakorteri korraldatud pressikonverentsil, kus osales ka
asepresident Jacques Barrot.
Koalitsiooni eesmärk on koondada kõik partnerid, kes osalevad
võitluses laste seksuaalset kuritarvitamist kujutavate visuaalsete
materjalide kaubandusliku levitamise vastu Internetis. Komisjon rahastab sellist
tegevust kuni 427 000 euro ulatuses. Koalitsioon aitab tuvastada ja kaitsta
ohvreid, määrata kurjategijate, st nii pedofiilide kui ka visuaalsete
materjalide müügist majanduslikku kasu saavate isikute asukohta ja nad
vahi alla võtta ning konfiskeerida kuritegelikul teel saadud tulu. Selle
tulemusel takistatakse lapsporno ostmist krediitkaardiga või muu
elektroonilise maksesüsteemi abil. Lisaks esitab komisjon lähiajal
ettepanekud, et ajakohastada ja tugevdada nõukogu raamotsust, milles
käsitletakse laste seksuaalse kuritarvitamise ja ärakasutamise vastast
võitlust.
Komisjoni asepresident Jacques Barrot, kes on õigus-, vabadus- ja
turvalisusküsimuste eest vastutav volinik, rõhutas kõnealuse
algatuse olulisust. „Ma pean väga vajalikuks pakkuda lastele parimat
kaitset igat liiki kuritegevuse ja kuritarvitamise vastu. On tõsi,
et Interneti kiire kasvuga on tekkinud ohtlik kuritegelik turg laste seksuaalset
kuritarvitamist kujutavatele visuaalsetele materjalidele. Euroopa
finantskoalitsioon aitab tuvastada ja kaitsta ohvreid ning konfiskeerida sellise
kuritegeliku tegevuse teel saadud tulu. Selleks et koalitsioon saaks
täielikult toimida, peab sellega ühinema praegusest veelgi rohkem
partnereid, sealhulgas liikmesriikidest, ning selles olen ma neid valmis
täielikult toetama."
