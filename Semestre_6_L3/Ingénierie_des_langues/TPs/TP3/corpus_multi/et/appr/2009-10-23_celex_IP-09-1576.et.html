IP/09/1576   Brüssel, 23. oktoober 200 9   Keskkond:  komisjon hakkab välja selgitama Euroopa 2012. ja 2013. aasta rohelist pealinna Taas kord on hakatud välja selgitama linnu, mida nimetada järgmisteks Euroopa rohelisteks pealinnadeks. Euroopa rohelise pealinna väärika auhinnaga tunnustatakse linnu, mis on keskkonnasõbralike linnaasumite esirinnas. Käesoleva aasta alguses nimetati 2010. aasta Euroopa roheliseks pealinnaks Stockholm ja 2011. aasta linnaks Hamburg. Nüüd otsitakse linnu, kellele anda see auväärne tiitel 2012. ja 2013. aastal. Iga-aastase auhinna eesmärk on aidata Euroopa linnadel muutuda atraktiivsemaks ja tervislikumaks elukeskkonnaks.  ELi keskkonnavolinik Stavros Dimas sõnas: „Kohalikel omavalitsustel on linnaelanike elutingimuste parandamises tähtis roll. Euroopa rohelise pealinna auhind innustab linnu lahendama keskkonnaprobleeme ja parandama inimeste elukvaliteeti, arvestades linnaplaneerimisel kogu aeg keskkonnaküsimustega.”  Euroopa 2012. ja 2013. aasta rohelised pealinnad Kõik ELi linnad, kus on rohkem kui 200 000 elanikku, võivad nüüd taotleda Euroopa rohelise pealinna tiitlit 2012. ja 2013. aastaks. Konkursil võivad osaleda ELi 27 liikmesriiki, kandidaatriigid (Türgi, endine Jugoslaavia Makedoonia Vabariik ja Horvaatia) ning Euroopa Majanduspiirkonna riigid (Island, Norra ja Liechtenstein).  Taotluste hindamisel võetakse arvesse 11 keskkonnakriteeriumi, sealhulgas selliseid aspekte nagu kohapealne tegevus ülemaailmse kliimamuutuse vastu võitlemisel, jäätmeteke ja -käitlus, loodus ja bioloogiline mitmekesisus, transport, õhk ja vesi. Linnad saavad taotluse esitada veebipõhise taotlusvormi kaudu. Taotluste esitamise tähtaeg on nii 2012. kui ka 2013. aasta tiitli puhul 1. veebruar 2010. Võitjad tehakse teatavaks 2010. aasta oktoobris.  Žüriisse kuuluvad Euroopa Komisjoni, Euroopa Keskkonnaagentuuri ning oluliste Euroopa ja rahvusvaheliste keskkonnaorganisatsioonide esindajad. Rohelisemad linnad  Igast viiest eurooplasest neli elab linnas ning linnakeskkonna seisund mõjutab otseselt nende elukvaliteeti.  Euroopa rohelise pealinna auhinna eesmärk on edendada ja tunnustada jõupingutusi, innustada linnu veelgi aktiivsemalt tegutsema ning tuua esile linnades kehtivad parimad tavad ja soodustada nende vahetamist Euroopa linnade vahel. Auhinna saab linn, kus järjepidevalt järgitakse rangeid keskkonnanorme, pidevalt seatakse kaugeleulatuvaid eesmärke ning tehakse jõupingutusi keskkonnaolukorra parandamiseks ja säästva arengu edendamiseks. Tiitliga pärjatud linnad peaksid olema eeskujuks teistele Euroopa linnadele ja edendama parimaid tavasid. Stockholm ja Hamburg väljusid tihedast konkurentsist võtjana ja nad pärjati esimestena Euroopa rohelise pealinna auhinnaga selle aasta veebruaris. Rootsi pealinnast saab Euroopa roheline pealinn 2010. aastal ja Hamburgist 2011. aastal. Need linnad valiti ülejäänud Euroopale eeskujuks tänu oma ettevõtmistele seoses inimeste elukeskkonna parandamisega ning laialdase tegevusega õhusaaste, liiklusummikute ja kasvuhoonegaaside heite vähendamise vallas. Taustteave Euroopa rohelise pealinna auhind loodi rohelise mõtteviisiga linnade algatusel. Esialgse mõtte käis välja endine Tallinna linnapea Jüri Ratas 15. mail 2006 Tallinnas toimunud kohtumisel, kus Euroopa 15 linna ja Eesti Linnade Liit kirjutasid alla ühisele vastastikuse mõistmise memorandumile sellise auhinna loomise kohta. Praegu toetab seda algatust üle 40 linna, sealhulgas 21 pealinna ELst. Lisateave: Euroopa rohelise pealinna auhinna kohta:    www.europeangreencapital.eu    Linnakeskkonda käsitlev komisjoni veebileht:    http://ec.europa.eu/environment/urban/home_en.htm
