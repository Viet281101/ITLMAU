IP/09/57
Brüssel, 15. jaanuar 2009Piimaturg: komisjon võtab piimasektori
toetamiseks lisameetmeidSeoses piima ja piimatoodete hindade järsu
langusega lubas põllumajanduse ja maaelu arengu volinik Mariann Fischer
Boel võtta turu toetamiseks uusi meetmeid. Järgmisel nädalal
taaskehtestab komisjon eksporditoetuse maksmise võile, juustule ning piima-
ja lõssipulbrile. Komisjon on otsustanud, et vajaduse korral ostetakse
tavapakkumuste alusel kokku suuremas koguses võid ja lõssipulbrit, kui
märtsis algavaks sekkumisostuks esialgu ette nähtud. Novembris
taaskehtestas komisjon või eraladustamise võimaluse, mida kohaldatakse
alates 1. jaanuarist 2009 ja mis hõlmab ka detsembris toodetud võid.
Seega rakendati eraladustamist tavapärasest varem. 
„Piimahindade oluline langus viimastel kuudel tuli paljudele
üllatusena,” märkis volinik Fischer Boel. „Eri
liikmesriike külastades olen vestelnud arvukate tootjatega ja nende mure on
silmanähtav. Nüüd on Euroopa Liidul aeg neile appi minna.
Ühise põllumajanduspoliitika läbivaatamise raames võetud
meetmed peaksid piimasektori arengut oluliselt kiirendama, kuid midagi tuleks
ette võtta juba praegu, sest läbivaatamise tulemusi kohaldatakse alles
alates järgmisest hooajast. Ma olen täiesti kindel, et kõnealused
meetmed aitavad oluliselt kaasa piimaturu stabiliseerumisele.” 
Pärast piimahindade enneolematut tõusu 2007. aastal ja 2008. aasta
alguses on olukord piimaturul praeguseks täielikult muutunud. Piima
üha suurenev pakkumine maailmaturul ja nõudluse vähenemine
siseturul on langetanud piimatoodete hinnad praktiliselt sekkumistasemeni
või isegi allapoole. Loomulikult on sama suunda järginud ka tootjatele
piima eest makstav hind, mis on juba oluliselt langenud ja langeb tulevikus
tõenäoliselt veelgi. 
Sekkumise raames jätkatakse alates 1. märtsist või ja
lõssipulbri kokkuostmist (müügikõlblik on ka veebruari
toodang), mis kestab augusti lõpuni. Esimesed 30 000 tonni võid
ja 109 000 tonni lõssipulbrit ostetakse eelnevalt kindlaks
määratud hinnaga (sekkumishind). Prognooside kohaselt ammendatakse
nimetatud kogused võrdlemisi kiiresti ning seega tuleb turgu toetada veelgi
suuremate kokkuostukogustega. Ühise põllumajanduspoliitika
läbivaatamise raames otsustati, et kokkuostukoguseid võib suurendada,
kui toodete eest makstakse iga kahe nädala tagant korraldatavate pakkumuste
käigus kindlaks määratud hind. 30 000-tonnise või- ja
109 000-tonnise lõssipulbrikoguse ületamise puhuks on volinik
Fischer Boel palunud komisjoni talitustel korralduskomitee jaoks ette valmistada
kokkuostukoguste suurendamise otsus, et vältida sekkumise peatamist
käesoleval hinnalangusperioodil.
Praegu on õige aeg ka eksporditoetuste taaskehtestamiseks. Maailmaturul
pikka aega kõrgel püsinud hinnad sundisid ELi peatama eksporditoetused
alates 2007. aasta juunist. Nüüd, mil maailmaturu hinnad on langenud
ELi sekkumis- ja turuhindadest allapoole, ei ole ELi eksportijad enam
konkurentsivõimelised. Olukorra muudavad veelgi keerulisemaks ELi
eksportijaid tabanud finants- ja/või krediidikriisiga seotud probleemid.
Eksporditoetusi ei kohaldata mitte ainult või ja lõssipulbri, vaid ka
kõigi varem abikõlblikuks peetud piimatoodete, eelkõige
täispiimapulbri ja juustu suhtes. Või ja lõssipulbri
eksporditoetuste suurus määratakse kindlaks järgmisel
nädalal arutamisele tulevate uute pakkumuste põhjal.
Süsteemi tõhustamiseks hakatakse pakkumusi läbi viima
ühe korra asemel kaks korda kuus.
Nagu varemgi, taotletakse eksporditoetuste rakendamist kooskõlas WTO
kokkulepetest tulenevate õiguste ja kohustustega. Eksporditoetuse
konkreetne suurus sõltub ostjate poolt ELile tehtavatest pakkumistest, mida
hinnatakse tavapäraste objektiivsete kriteeriumide kohaselt, et tagada
toetuste andmine üksnes vastavalt vajadustele.
Kõnealuste meetmete võtmisega tahab komisjon saata piimatootjatele
ja piimatööstusele selge sõnumi selle kohta, et komisjon on
valmis rakendama täies ulatuses kõiki olemasolevaid vahendeid tootjate
sissetulekute ja ELi turu kaitseks.
