IP/09/1090 Brüssel, 6. juuli 2009 President Barroso G8 tippkohtumisel Itaalias 8.–10. juulini 2009: üheskoos jätkusuutlike lahenduste otsimine üleilmsetele probleemidele President Barroso esindab Euroopa Komisjoni G8 tippkohtumisel viiendat korda. G8 liidrite tippkohtumine toimub tänavu Itaalia eesistumisel L'Aquilas (Itaalia) ning selle peateemadeks on maailmamajandus, sealhulgas kaubandus, kliimamuutused ja energeetika, Aafrika ja arenguküsimused ning toiduga kindlustatus. President Barroso teeb sihikindlat koostööd ELi Nõukogu eesistuja Rootsi juhtide, nelja Euroopa Liidust pärit G8 liikme (Itaalia, Prantsusmaa, Saksamaa, Ühendkuningriik) ning Ameerika Ühendriikide, Venemaa, Kanada ja Jaapaniga, et leida rahvusvahelisel tasandil kooskõlastatud lahendus ühistele probleemidele, mis on seotud majandus- ja finantskriisi, kaubanduse, kliimamuutuste ja energeetika, arenguküsimuste ja Aafrika ning toiduga kindlustatusega.  President Barroso märkis: "Sel aastal toimub G8 tippkohtumine eriti raskel ajal. Euroopa on juhtinud lahenduste leidmist sellistes valdkondades nagu finantsturgude järelevalve, säästev keskkonnapoliitika ja üleilmne kaubandus. Tippkohtumisel tuleb võtta täiendavaid kohustusi ja näidata üles veelgi otsusekindlust. Peame kiiresti reformima üleilmset finantssüsteemi ning võitlema otsustavalt kliimamuutuste vastu. Samuti tuleb meil kinnitada veel kord oma kohustusi maailma kõige vaesemate elanike ees ja viia neile antud lubadused ellu.”  Kliimamuutuste valdkonnaga seotud olulised arutelud peaksid eeldatavasti toimuma nii G8 tippkohtumise kui ka tähtsamate majandusriikide foorumi raames. President Barroso rõhutab teaduse olulisust ja seda, et keskmine temperatuur ei tõuseks rohkem kui 2°C, ning kutsub üles taas kinnitama eesmärki vähendada heitkoguseid 2050. aastaks üleilmselt 50 % võrra. Lisaks peaksid kõik arenenud riigid olema valmis vähendama samal ajavahemikul heitkoguseid vähemalt 80 % võrra ning tegema märkimisväärseid ja võrreldavaid jõupingutusi, et vähendada neid oluliselt juba keskpikas ajavahemikus. See peaks edendama peamiste tärkava turumajandusega riikide valmisolekut võtta meetmeid, et tegevuse praeguses ulatuses jätkumise korral ühiselt vähendada oma heitkoguseid. President Barroso rõhutab ka majanduslikke võimalusi, mis kaasnevad vähem CO 2 -heiteid tekitava majandusega.  Maailmamajandusega seotud küsimuste puhul kutsub president Barroso G8 partnereid üles andma selgelt märku, et protektsionistlikule survele kaubandus- ja investeerimissuhetes tuleb majanduskriisi ajal vastu seista. Arvestades praeguse kriisi tugevat sotsiaalset mõju, kutsub ta kõikide riikide valitsusi üles seadma inimesed esikohale ning välja töötama inimesi ja töökohti kaitsva sotsiaal- ja tööhõivepoliitika, mille eesmärk on elavdada majandust ja luua uus tasakaalustatud üleilmne raamistik. L'Aquilas toimuval tippkohtumisel teeb president Barroso sihikindlat tööd, et anda uus tõuge Doha arengukava võimalikult kiirele sõlmimisele. President Barroso rõhutab üleilmse toiduga kindlustatuse jätkuvat olulisust. Pärast viimast G8 tippkohtumist leppis komisjon kokku ühe miljardi euro eraldamises toidurahastusse ja on alustanud ka nende vahendite kasutamist. President Barroso tunneb heameelt, et G8 partnerid pööravad sellele tõsisele probleemile senisest suuremat tähelepanu. Tänavusel G8 tippkohtumisel on G8 liidrid selgelt valmis arendama dialoogi oma partneritega kogu maailmas ning muutma selle tippkohtumise lahutamatuks ja oluliseks osaks, samuti looma uusi kontakte selliste käimasolevate protsesside edendamiseks nagu ÜRO kliimaläbirääkimised ja G20. Täiendav teave:    MEMO/09/317    G8 tippkohtumise veebisait:    http://www.g8italia2009.it/G8/G8-G8_Layout_locale-1199882116809_Home.htm    President Barroso veebisait:    http://ec.europa.eu/commission_barroso/president/index_en.htm    Euroopa veebisait:    http://europa.eu/index_et.htm
