IP/09/1310 Brüssel, 14. september 2009  Innovatiivsete ravimite algatus: Euroopa on uuenduslike bioloogiliste ravimite leiutamisel maailmas juhtpositsioonil  Innovatiivsete ravimite algatus (IMI) on avaliku ja erasektori partnerlus Euroopa Komisjoni ning Euroopa farmaatsiatööstuse (mida esindab Euroopa Farmaatsiatööstuste ja -assotsiatsioonide Föderatsioon EFPIA) vahel. Täna teatasid algatuses osalejad oma koostöö esimestest suurematest edusammudest. Nad kuulutasid välja teise projektikonkursi uurimisteemad, mille kaudu nad loodavad kiirendada vähiravimite ning põletikuvastaste ja nakkushaiguste ravimite leiutamist ja arendamist. Teise projektikonkursi eelarve on 156,3 miljonit eurot, millest 76,8 miljonit eraldab Euroopa Komisjon ja 79,5 miljonit annavad eeldatavasti EFPIA liikmetest ettevõtjad mitterahalise panusena. Algatuses osalejad tutvustasid ka selle uut tegevdirektorit Michel Goldmani, kes asub ametlikult tööle 16. septembril.  ELi teadusvolinik Janez Poto čnik toonitas algatuse raames tehtud edusamme: „IMI käivitati selleks, et muuta Euroopa farmaatsiaalase teadus- ja arendustegevuse jaoks külgetõmbavamaks ning tagada, et alusuuringud viiksid kiiresti uuenduslike ravimeetoditeni. Selle põneva uue uurimismehhanismi tulemused peaksid ilmnema üsna pea ja need väljenduvad selles, et uuenduslikud ravimid jõuavad Euroopa patsientideni kiiremini.”  Baieri tervishoiuameti tegevjuht ja EFPIA esimees Arthur J. Higgins kiitis ajakirjanikele farmaatsiatööstuse ning Euroopa Komisjoni vahelist koostööd:  „IMI kajastab selgelt Euroopa kavatsust olla uuenduslike bioloogiliste ravimite leiutamisel maailmas juhtpositsioonil. Me püüame kõrvaldada ravimite väljatöötamise kitsaskohad teadus- ja arendustegevuse kiirendamise ja optimeerimise kaudu. Seepärast oleme juba investeerinud 246 miljonit eurot (sh 136 miljoni suurune panus tootmisharult) rahastamiseks valitud projektidesse. Algatuse suurim saavutus on, et muidu konkureerivad farmaatsiaettevõtjad teevad esmakordselt teadlastega koostööd uuenduslike ravimite leiutamise kiirendamiseks.”  Hiljuti ametisse nimetatud tegevdirektor professor Michel Goldman sõnas:  „Mul on väga hea meel, et saan algatusega ühineda ajal, mil see on niivõrd põnevas arengujärgus. Avaliku ja erasektori koostöö vallas varem kogetu põhjal on minu esimene tähtsaim ülesanne tugevdada patsientide huvides sidemeid teadlaste ja tootmisharu vahel.”   Michel Goldmani nimetamisega IMI uueks tegevdirektoriks on astutud oluline samm selles suunas, et saavutada algatuse täielik sõltumatus Euroopa Komisjonist ja EFPIAst.   IMI juhatus kiitis uued uurimisteemad heaks pärast ulatuslikke arutelusid eri sidusrühmade vahel,  kuhu kuuluvad muu hulgas IMI teaduskomitee, liikmesriikide esindajad, Euroopa Komisjon ja EFPIA liikmetest farmaatsiaettevõtted.  Kõik nimetatud sidusrühmad on otsustanud teha avalik-õiguslike ja eraorganisatsioonidega koostööd, et kõnealuseid küsimusi tõhusamalt käsitleda. IMI teine projektikonkurss käivitatakse 30. oktoobril 2009. Taust IMI on avaliku ja erasektori partnerlus, mis käivitati 2007. aastal ning mille eesmärk on kõrvaldada ravimite väljatöötamises esinevad teadusuuringute kitsaskohad ja seega toetada paremate ravimite tõhusamat leiutamist ja arendamist. IMI kogueelarve ajavahemikul 2008–2017 on 2 miljardit eurot, millest 1 miljard on pärit Euroopa Ühenduselt ja 1 miljard tootmisharult.  IMI esimene projektikonkurss kuulutati välja aprillis 2008.  Laekunud 134st ettepanekust valiti välja 15, millele eraldati 246 miljonit eurot.  Michel Goldman  Michel Goldman on Brüsseli Vaba Ülikooli (ULB) arstiteaduskonna immunoloogiaprofessor.  Tema saavutuste kohta immuunsüsteemi haiguste ja immuunsüsteemi parandavate bioteraapiate vallas on erialaajakirjades ilmunud üle 380 artikli.  Aastal 2000 sai ta Joseph Maisini auhinna, mida Belgia Teadusuuringute Fond annab kliiniliste teaduste vallas saavutatu eest.  Aastal 2006 nimetas Thomson Institute for Scientific Information Michel Goldmani Teadusinfo Instituudi paljutsiteeritud teadlaseks ( ISI Highly Cited Scientist ).  IMI teise projektikonkursi üheksa uurimisteemat    Kuvamisel kasutatavad biomarkerid vähivastaste ravimite väljatöötamiseks.   Uued vahendid sihitamise tõhususe kontrollimiseks, et parandada ravimite toimet (onkoloogia).    Molekulaarsed biomarkerid: vähiravi meetodite kiirem arendamine ja parem patsiendihooldus.   Ravikohas bakterioloogiliseks diagnoosimiseks tehtavate kiirete diagnostiliste testide väljatöötamine ja arendamine, et hõlbustada kliinilisi uuringuid ja ravipraktikat.   Hälbivalt kohanduvate immuunmehhanismide uurimine.   Krooniliste immuunsüsteemi haiguste translatiivsed uuringud: loomkatsete ja inimestel tehtavate uuringute tulemuste seostamine.   Ravimite ja/või haiguste mudelite koostamine: kirjandus ja raamistik.   Farmakoloogia avatud ruum.   Elektroonilised tervisekaardid.    Rohkem teavet IMI kohta:    http://imi.europa.eu   ja   http://www.imi-europe.org   .         Vt ka   IP/08/662 ja   IP/09/802   .
