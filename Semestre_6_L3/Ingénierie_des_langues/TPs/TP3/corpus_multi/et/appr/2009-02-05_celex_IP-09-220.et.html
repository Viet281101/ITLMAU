IP/09/220
Brüssel, 5. veebruar 2009Kalandus: komisjon algatab haide
kaitsmiseEuroopa Komisjon võttis täna vastu
läbi aegade esimese haide kaitse ja haivarude majandamise ELi tegevuskava.
Tegevuskava eesmärk on tagada, et ohustatud haivarude taastamiseks
võetakse kõikjal tõhusad meetmed, rakendades vajadusel ka
ettevaatusprintsiipi, ning kehtestada suunised asjaomaste
püügipiirkondade säästvaks kasutamiseks, sh ka nende, kus
haisid püütakse kaaspüügina. Kava hõlmab samuti
meetmeid, mis võimaldavad parandada haivarusid ja -püüki
käsitlevat teadusteavet.  Kehtestatud meetmed hõlmavad nii haisid kui
ka nende sugulasliike raisid ning neid kohaldatakse kõikjal, kus
püüavad ELi kalalaevad, nii Euroopa vetes kui ka mujal. Komisjon on
võtnud endale ka kohustuse tagada, et ELi tegutsemine rahvusvahelistes
organisatsioonides ja lepingute sõlmimisel oleks kooskõlas tema
haivarusid käsitleva poliitikaga ühenduses. 
Euroopa Komisjoni merenduse ja kalanduse volinik Joe Borg märkis:
„Haid on väga tundlikud ülepüügi suhtes ning nende
arvukuse kahanemisel võivad olla tõsised tagajärjed mitte ainult
haidele, vaid ka merede ökosüsteemidele ja kaluritele endile.
Seepärast oleme nüüd koostanud tegevuskava, millega võetakse
haipüügipiirkondade majandamisel kasutusele ettevaatusprintsiibil
põhinev lähenemisviis ning toetatakse põhjalikku
uurimistööd, mis on vajalik selleks, et täielikult mõista
haide rolli meie ookeanide elustikus ning mõju, mida võib neile
avaldada püük.”
Kõnealune tegevuskava hõlmab meetmeid, mis võimaldavad
parandada andmete kogumist ja teaduslikku nõustamist, tõhustada
juhtimist ja tehnilisi meetmeid ning veelgi tugevdada kontrolli haide
uimepüügi keelu üle, mis jõustus 2003. aastal ning millega
keelati uimepüük ELi vetes ja kõigil ELi laevadel, sõltumata
sellest, kus need püüavad. Kava hõlmab meetmeid, mida tuleb
rakendada nii ELi kui ka liikmesriikide tasandil, ning selles tehakse ettepanek,
et EL taotleb kõnealuste meetmete heakskiitmist ka kõigi asjaomaste
piirkondlike kalandusorganisatsioonide poolt. Kavandatud meetmete täieliku
loetelu leiate allpool lisatud lingi kaudu.
Tegevuskava hõlmab kõiki kõhrkalu, mitte ainult haisid, vaid
ka raisid ja täispeaseid, kokku üle 1000 liigi. Neid leidub
kõikjal maailmas, eelkõige Atlandi ookeani põhjaosas, kust ELi
kalalaevad püüavad üle 50 % oma haisaagist. Ajendatuna
suurenenud nõudlusest haitoodete järele (eriti haiuimed), on
haipüük alates 1980ndate aastate keskpaigast kiiresti kasvanud. Kuid
need liigid on ülepüügi suhtes eriti tundlikud, kuna nad on pika
elueaga, saavutavad hilja suguküpsuse, on pika tiinuseaja ja madala
sündimuse tasemega. Rahvusvahelise Looduskaitse Liidu hiljutise uurimuse
kohaselt ohustab liigne püük üht kolmandikku ELi vetes
püütavatest hailiikidest. Vaatamata kõnealuste liikide
tundlikkusele ja nende kasvavale tähtsusele ELi kalalaevastiku jaoks, ei
ole EL haivarusid kunagi süsteemselt majandanud. Viimastel aastatel on
komisjon saanud teada mitme haivaru murettekitavast olukorrast ning teinud
ettepaneku püük täielikult keelata või tunduvalt
vähendada kalastussuremust nii ELi vetes kui ka mitme piirkondliku
kalastusorganisatsiooni reguleeritavatel aladel.
Haide kaitse ja haivarude majandamise ELi tegevuskava põhineb
laiaulatuslikel konsultatsioonidel liikmesriikide, sidusrühmade ja
üldsusega 2007. ja 2008. aasta vältel. Tegevuskava on liigendatud
vastavalt FAO haisid käsitlevale rahvusvahelisele tegevuskavale. FAO
rahvusvahelise tegevuskava nõuete kohaselt kaasneb ELi tegevuskavaga haide
olukorra hindamisaruanne, mis on esitatud komisjoni vastava teatise lisas. 
Lisateave:
MEMO/09/52Link tegevuskava ja haide olukorra hindamisaruande juurde: 
http://ec.europa.eu/fisheries/cfp/management_resources/conservation_measures/sharks/introduction_en.htm
