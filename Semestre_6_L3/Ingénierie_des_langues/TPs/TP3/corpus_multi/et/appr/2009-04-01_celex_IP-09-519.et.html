IP/09/519
Brüssel, 1. aprill 2009Euroopa Liit peab valmistuma kliimamuutuste
mõjuga kohanemiseksEuroopa Komisjon esitas täna valge raamatu,
milles visandatakse meetmed Euroopa Liidu vastupidavuse tugevdamiseks muutuva
kliimaga toimetulekul. Hiljutised andmed näitavad, et kliimamuutuste
mõju on valitsustevahelise kliimamuutuste rühma 2007. aasta aruandes
prognoositust kiirem ja tõsisem. Euroopal ei ole võimalik
kliimamuutuste mõju vältida ja seepärast on vaja valmistuda
sellega toimetulekuks. Kliimamuutuste mõju on piirkonniti erinev, mis
tähendab, et paljud kohanemismeetmed tuleb võtta riiklikul ja
piirkondlikul tasandil. Komisjoni esitatud raamistikus sätestatakse ELis
kliimamuutuste mõjuga kohanemiseks kaheetapiline strateegiline
lähenemisviis, mis täiendab liikmesriikides ühtse ja
kooskõlastatud lähenemisviisi alusel võetavaid
meetmeid.
Euroopa Komisjoni keskkonnavolinik Stavros Dimas märkis:
„Kliimamuutused lähevad iga aastaga tõsisemaks ja muret
tekitavamaks. Peame tegema suuri jõupingutusi süsinikdioksiidi
heitkoguste vähendamiseks, kuid hoolimata meie sellekohastest
eesmärkidest on teatav osa kliimamuutustest vältimatu.
Seepärast on oluline, et alustaksime koostööd valitsuste,
ettevõtete ja kogukondadega, et töötada ELi jaoks välja
põhjalik kohanemisstrateegia ja tagada kohandamisteema lisamine ELi
peamistesse poliitikavaldkondadesse.
Põllumajanduse volinik Mariann Fischer Boel tõdes:
„Kliimamuutused annavad Euroopa põllumajandusele tugeva
löögi. Soovin, et põllumehed saaksid täpselt aru, milliste
probleemidega nad silmitsi seisavad, ja ma tahaksin alustada arutelusid selle
üle, kuidas saaks aidata meie põllumehi kohaneda. Eelkõige
soovin, et võtaksime meetmeid, mis oleksid majanduse ja keskkonna
seisukohast kasulikud, olenemata sellest, kuidas kliima muutub. Need on kesksed
küsimused põllumajandust ja kliimamuutusi käsitlevas dokumendis,
mis võeti täna vastu valge raamatu toetamiseks.”
Tervishoiuvolinik Androula Vassiliou ütles: „Kliima muutumisel
tuleb erilist tähelepanu pöörata inimeste, loomade ja taimede
tervise jälgimise tugevdamisele. Lisaks sellele on äärmiselt
oluline integreerida tervishoiuasutuste valmisoleku planeerimisse ka tervishoiu
tegevuskavad seoses äärmuslike ilmastikuoludega. Peame tagama, et
hinnatakse kliimamuutuste mõju haavatavatele ühiskonnarühmadele.
Kõnealuste eesmärkide saavutamiseks on kindlasti vaja rahvusvahelist
koostööd.”
Merenduse ja kalanduse volinik Joe Borg ütles: „Euroopa ranniku-
ja merealasid mõjutavad kliimamuutused väga tugevalt. Me peame olema
valmis reageerima sellistele probleemidele nagu merepinna tõus,
rannikualade üleujutused, kliimamuutuse mõju rannikuturismile,
sadamatele ja laevandusele ning ka kalandusele. Me ei saa eitada, et ranniku
ökosüsteemid on meie majanduse seisukohast väga olulised. Praegu
elab umbes 50% Euroopa elanikest rannikualadel ja seepärast on
kliimamuutustega kohanemise nimel tehtav töö äärmiselt
tähtis.”
Tegevusraamistik
Järgmise 50 aasta jooksul mõjutavad kliimamuutused põhjalikult
selliseid olulisi majandussektoreid nagu põllumajandus, energeetika,
transport, ökosüsteemid, turism ja tervishoid. Need mõjutavad ka
kodumajapidamisi ja ettevõtteid ning teatavaid ühiskonnasektoreid,
nagu näiteks vanemad inimesed, puuetega inimesed ja madala sissetulekuga
majapidamised.
Valges raamatus esitatakse raamistik, mille abil saavad Euroopa Liit ja selle
liikmesriigid valmistuda kliimamuutuste mõjuga toimetulekuks. Strateegia
esimene etapp kestab 2012. aastani ja sellega luuakse alus ELi jaoks
põhjaliku kohanemisstrateegia koostamiseks alates 2013. aastast ja hiljem.
Selles keskendutakse kliimamuutuse paremale mõistmisele ja võimalikele
kohanemismeetmetele ning sellele, kuidas saaks kohandamisteema lülitada ELi
peamistesse poliitikavaldkondadesse. Kohandamisega seotud otsused peavad
põhinema usaldusväärsel teaduslikul ja majanduslikul
analüüsil, kuid teabe sisu ja kättesaadavus on piirkonniti
väga erinev. Valges raamatus rõhutatakse vajadust luua
teabevõrgustik, mille raames vahetada teavet kliimamuutustega seotud
ohtude, mõju ja parimate tavade kohta. 
Kliimamuutused mõjutavad eri piirkondi erinevalt: kõige
haavatavamad on ranniku-, mägi- ja lammialad. See on põhjus, miks
suurem osa kohanemismeetmetest võetakse riiklikul või piirkondlikul
tasandil. Euroopa Liidu ülesanne on toetada neid jõupingutusi
ühtse ja kooskõlastatud lähenemisviisi abil, eelkõige
piiriülestes küsimustes ja poliitikas, mis on ELi tasandil
integreeritud. Kliimamuutustega kohanemine tuleb loomulikult seada ELi poliitika
prioriteediks. Kohandamine tuleb seada silmapaistvale kohale ka Euroopa Liidu
välispoliitikas, et aidata riike, kus kliimamuutuste mõju on
kõige suurem, ja teha partnerriikidega koostööd rahvusvahelistes
kohandamisküsimustes.
Lisaks sellele esitab komisjon täna kolm vee-, ranniku- ja mere- ning
põllumajandus- ja tervishoiuküsimusi käsitlevat aruteludokumenti,
mis põhinevad valges raamatus sätestatud raamistikul.
 Kliimamuutustega kohanemine ja nende leevendamine: ühe
mündi kaks külge
Euroopa Liit on otsustanud võtta kiireid meetmeid kasvuhoonegaaside
heitkoguste vähendamiseks. Kliimamuutuste leevendamiseks ei piisa aga
üksnes kasvuhoonegaaside heitkoguste vähendamisest. Seda protsessi
tuleb täiendada lühiajaliste meetmetega. Kliimamuutuste
tagajärjed kujunevad tõenäoliselt prognoositust palju
tõsisemaks ja nende mõju ilmneb hoolimata rakendatavatest
leevendamismeetmetest.
Euroopa peab sellega toime tulema ja vajab meetmeid, et suurendada loodus- ja
inimsüsteemide vastupidavust kliimamuutuste mõju suhtes. Euroopa
Liidus rakendatakse kliimamuutustega kohanemise poliitikat, kuid seda tehakse
lünklikult ja ainult mõnes liikmesriigis.
Edasised meetmed
Komisjon moodustab mõju ja kohandamise juhtrühma. Juhtrühm
koosneb ELi liikmesriikide esindajatest, kes on kaasatud riiklike ja
piirkondlike kohanemisprogrammide koostamisse, ning konsulteerib
kodanikuühiskonna ja teadusringkondade esindajatega. Juhtrühma
toetavad tehnilised töörühmad, millest üks tegeleb
põllumajandusküsimustega. 2011. aastaks loob komisjon
teabevõrgustiku kliimamuutuste mõju käsitleva teabe
vahetamiseks.
Lisateave
Kliimamuutustega kohanemist käsitlev komisjoni veebileht:
http://www.ec.europa.eu/environment/climat/adaptation/index_en.htm
Põllumajandust ja kliimamuutusi käsitlev komisjoni veebileht:
http://ec.europa.eu/agriculture/climate_change/index_en.htm
Euroopa Keskkonnaagentuuri aruanne nr 4/2008: „Impacts of Europe's
changing climate – 2008 indicator-based assessment”
http://www.eea.europa.eu/publications/eea_report_2008_4/
