IP/09/266
Brüssel, 16. veebruar 2009ELi liikmesriigid valmistuvad maapealse
analoogtelevisiooni edastamise lõpetamiseksÜleminekul analoogtelevisioonilt
digitaaltelevisioonile on Euroopa maailmas esikohal. Euroopa Komisjon kasutab
raadiospektri vabastamise ja edasise kasutamise korraldamisel koordineeritud
lähenemisviisi, kuna ta soovib tagada, et ELi kodanikud saaksid osa
kõikidest digitaaltelevisiooni hüvedest, kaasa arvatud üha
suurenev valik interaktiivseid televisiooniteenuseid (nagu
kõrglahutustelevisioon või digitaalne videolaenutus). Need on
kättesaadavad paljude ülekandesüsteemide kaudu, mille hulka
kuuluvad maapealsed, kaabel-, satelliit-, Interneti- ja mobiiltelevisiooni
võrgud. Selle saavutamiseks lõpetavad liikmesriigid
järk-järgult pillava spektrikasutusega analoogtelevisiooni edastamise
ja lähevad üle digitaaltelevisioonile. Üldiselt kulgeb maapealse
analoogtelevisiooni edastamise lõpetamine Euroopas plaanikohaselt.
Üleminek on juba lõpetatud viies liikmesriigis (Saksamaa, Soome,
Luksemburg, Rootsi ja Madalmaad) ning 2010. aastaks peaks sellega olema
väga kaugele jõutud juba kogu ELis. Peaaegu kõik liikmesriigid
täidavad ELi eesmärgi lõpetada analoogtelevisiooni edastamine
aastaks 2012. 
„Üha rohkem eurooplasi saab nautida digitaaltelevisiooni
eeliseid. Mitu ELi liikmesriiki on maailmas selgelt juhtpositsioonil maapealse
televisiooni üleminekul analoogselt digitaalsele,” ütles ELi
infoühiskonna ja meedia volinik Viviane Reding. „Euroopa
üleminek kulgeb plaanikohaselt ja sujuvalt, eriti kui me võrdleme seda
maailma muudes riikides toimuva arenguga. Ma olen kindel, et järgmise kahe
aasta jooksul liitub ülemineku lõpetanud ja digitaalajastusse
jõudnud riikide esimese rühmaga veel mitu ELi riiki. See
tähendab, et uute televisiooni- ja raadioteenuste jaoks tekib palju vaba
spektriruumi, kui Euroopa teeb kiiresti õiged otsused. Kooskõlastatud
otsused niinimetatud digitaalse dividendi kasutamise kohta aitavad kiiresti
elavdada Euroopa majandust.” 
Digitaalringhääling tagab pildi ja heli parema kvaliteedi,
telepildi mobiilse vastuvõtu, rohkem televisiooni- ja raadiokanaleid,
samuti täiustatud teabeteenused (nagu telekavade kuvamine ekraanile). Kuna
digitaalringhääling kasutab raadiospektrit tõhusamalt, vabastab
ta spektriruumi uute kasutusalade jaoks, nagu kõrglahutustelevisioon,
mobiilside või traadita lairibaühendus maapiirkondades. See peaks
stimuleerima uuendustegevust ja avama võimalusi telekommunikatsiooni- ja
meediaettevõtjatele, aidates elavdada Euroopa majandust. Komisjon
töötab välja ühist lähenemisviisi selle kohta, kuidas
kasutada digitaalsidele üleminekul vabanevat spektrit nii, et see tooks
suurimat kasu siseturule ja ELi 500 miljonile kodanikule.
Maapealne digitaaltelevisioon on juba alustanud tööd 21
liikmesriigis (Austria, Belgia, Bulgaaria, Tšehhi Vabariik, Taani,
Saksamaa, Eesti, Kreeka, Hispaania, Prantsusmaa, Ungari, Itaalia, Leedu,
Luksemburg, Läti, Malta, Madalmaad, Soome, Rootsi, Sloveenia,
Ühendkuningriik) ja sellega on kaetud osa nimetatud riikide
territooriumist. Veel viis liikmesriiki (Küpros, Iirimaa, Poola, Portugal
ja Slovakkia) on teatanud, et digitaalteenused muutuvad kättesaadavaks
hiljemalt 2010. aastal. Rumeenia ei ole oma kavasid veel avaldanud.
Maapealse analoogtelevisiooni edastamine on juba lõpetatud Luksemburgis,
Madalmaades, Soomes, Rootsis, Saksamaal, Belgias (Flandrias) ja suuremal osal
Austria territooriumist. Hiljemalt 2010. aasta lõpuks toimub see Austria
ülejäänud osas, Eestis, Taanis, Hispaanias, Maltal ja Sloveenias.
Maapealse analoogtelevisiooni edastamine lõpetatakse ajavahemikus
2010–2012 Belgias (Valloonia ning Brüssel ja selle ümbrus),
Bulgaarias, Küprosel, Tšehhi Vabariigis, Kreekas, Prantsusmaal,
Ungaris, Itaalias, Leedus, Lätis, Portugalis, Rumeenias, Slovakkias ja
Ühendkuningriigis. Poolas on ülemineku lõpptähtaeg aastal
2015.RühmLiikmesriigidA (üleminek on lõpule viidud)BE (Flandria), DE, FI, LU, NL, SEB (lõpetavad hiljemalt 2010. aasta lõpuks)AT, DK, EE, ES, MT, SIC (lõpetavad hiljemalt  2012. aasta lõpuks)BE (Brüssel ja selle ümbrus), BG, CY, CZ, EL, FR,
HU, IT, LT, LV, PT, RO, SK, UKUSA on seadnud ülemineku tähtajaks 12. juuni 2009. Jaapan kavatseb
digitaaltelevisioonile üle minna 2011. aasta juulis, Lõuna-Korea 2012.
aasta lõpus, Austraalia 2013. aastal, India ja Venemaa 2015. aastal. 
Maapealse digitaaltelevisiooni edastamisel Euroopas kasutatakse standardit
DVB-T. Euroopa Komisjon on soovitanud kasutada DVB-rühma standardeid nii
Euroopas kui ka kogu maailmas (IP/08/451).
Lisateave: 
Liikmesriikide teave digitaaltelevisioonile ülemineku kavade kohta on
avaldatud komisjoni veebisaidil
http://ec.europa.eu/information_society/policy/ecomm/current/broadcasting/switchover/national_plans/index_en.htmTeatis analoogringhäälingult digitaalringhäälingule
ülemineku kiirendamise kohta on avaldatud aadressil
http://eur-lex.europa.eu/LexUriServ/LexUriServ.do?uri=CELEX:52005DC0204:EN:NOT
Teatis digitaalse dividendi kohta on kättesaadav aadressil
http://eur-lex.europa.eu/LexUriServ/LexUriServ.do?uri=CELEX:52007DC0700:EN:NOT
