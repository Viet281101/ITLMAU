IP/09/1109  Brüssel, 9. juuli 2009 Komisjon käivitab noortele suunatud tervisealgatuse „Ole terve, ole sina ise!”  Täna Euroopa tervishoiuvoliniku Androulla Vassiliou käivitatud algatuse eesmärk on noorte aktiivsem kaasamine ELi tervisepoliitika väljatöötamisse.  Algatuse juhatab sisse noorte tervist käsitlev konverents, mis toimub 9. ja 10. juulil 2009 Brüsselis.  Rohkem kui 200 noort vanuses 18–25 aastat kõikjalt Euroopast kohtuvad poliitikakujundajate ja tervishoiuorganisatsioonide esindajatega, et arutada olulistel tervist käsitlevatel teemadel nagu alkoholi, tubaka ja uimastite tarbimine, füüsiline tegevus ning vaimne tervis.  Käsitletakse ka valdkondadevahelisi küsimusi, sealhulgas neid, mis on seotud finantskriisi, tervisealase ebavõrdsuse, hariduse ning meedia rolliga. Konverents korraldatakse koostöös Euroopa noortefoorumiga ning konverentsiga seoses avatakse ELi terviseportaalis mitmekeelne veebisait, kus noored saavad avaldada blogis oma tervisealaseid ettepanekuid.  Konverentsi peakõnelejateks on Tema Kuninglik Kõrgus Madalmaade printsess Laurentien, Prantsuse valitsuse volinik noorsooküsimustes Martin Hirsch, Maailma Terviseorganisatsiooni Euroopa piirkonna asedirektor Nata Menabde ning Euroopa noortefoorumi president Tine Radinja. Kõikidel istungitel antakse sõna ka noortele osalejatele ning võimalikult suure vaatajaskonna tagamiseks saab kogu konverentsi jälgida Internetis.  ELi tervishoiuvolinik Androulla Vassiliou ütles:  „Kuigi Euroopa noorte tervis on parem kui kunagi varem, on ka olulisi ohumärke – liiga paljude noorte käitumine ohustab nende tulevikku, vähendades pikemas perspektiivis nende võimalusi elada tervislikku ja täisväärtuslikku elu.  Minu eesmärk on motiveerida tänaseid noori hoolitsema oma tervise eest, tegema koostööd poliitikakujundajatega ning rääkima kaasa terviseküsimustes.”   Noortele suunatud tervisealgatuse eesmärk on:     kaasata noori aktiivsemalt ELi tervisepoliitikasse,    suurendada noorte osalust otsustusprotsessis,   hõlmata noortele suunatud ennetusprogrammide rakendamisel teisi poliitikavaldkondi nii ELi kui ka riiklikul tasandil,    toetada liikmesriike noorte tervisega seotud tegevuses.    Fondi Generation Europe korraldatud uuringust selgus, et 52 % küsitletutest ei olnud teadlikud ELi noorte tervisepoliitika olemasolust, seega on vajadus sellise algatuse järele ilmne.  Vastuseks küsimusele, kuidas nad saaksid tervisepoliitika kujundamisele kaasa aidata, nimetas 41 % küsitletutest otsest arutelu poliitikakujundajatega ja 40 % paremini kohandatud teabekanaleid.  Veebileht:  „Ole terve, ole sina ise!”  Seoses algatusega on komisjon loonud ELi terviseportaalis 22keelse veebisaidi „   Ole terve, ole sina ise!   ”.  See koosneb kolmest peamisest osast:  konverentsiinfo, noorsootervise teemaline võistlus ja arvamusblogi, mille väitlusjuht Euroopa noortefoorum.  Kunstivõistluse võitja kuulutatakse välja konverentsil 9. juulil.  Taust  EL on juba võtnud erimeetmeid koostöös noortega.  Näiteks osalesid noored noortefoorumi kaudu ELi suitsetamisvastases kampaanias „Help”. Nad koostasid kampaania raames noorte manifesti, milles kirjeldatakse nende arvamust sobivate meetmete kohta suitsetamise kahjulike tagajärgede ennetamiseks. Noortele on suunatud ka paljud terviseedendamise meetmed, mille on algatanud tervisliku toitumise, kehalise aktiivsuse ja tervishoiu Euroopa tegevusprogrammis osalejad. Noortele suunatud tervisealgatus on nende meetmete järg.  Lisateave:  Rohkem teavet noortele suunatud tervisealgatuse, konverentsi ja taustaaruannete kohta leiab veebisaidilt „Ole terve, ole sina ise!”   http://health.europa.eu/youth    Euroopa noortefoorum:    http://www.youthforum.org/    tervise- ja tarbijaküsimuste peadirektoraadi veebisait, mis käsitleb tervist mõjutavaid tegureid:     http://ec.europa.eu/health/ph_determinants/healthdeterminants_en.htm       MEMO/09/     326
