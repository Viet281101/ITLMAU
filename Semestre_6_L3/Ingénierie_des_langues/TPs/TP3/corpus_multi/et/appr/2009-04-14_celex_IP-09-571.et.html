IP/09/571
Brüssel, 14. aprill 2009ELi volinik Reding rõhutab kodanike
eraelu puutumatuse olulisust digitaalajastulEuroopa Liidu infoühiskonna ja meedia volinik
Viviane Reding kaitseb eurooplaste õigust kontrollida, kuidas nende
isikuandmeid kasutatakse. Täna hommikul oma veebisaidil avaldatud videos
teatab volinik, et komisjon on valmis võtma meetmeid, kui selgub, et
liikmesriigid ei suuda tagada kõnealuse õiguse austamist selliste uute
tehnoloogiate kasutamisel nagu käitumisharjumusi jälgiv reklaam,
RFID-kiibid või interneti suhtlusvõrgud. 
„Eurooplastel peab olema õigus kontrollida, kuidas nende
isikuandmeid kasutatakse,” ütles Euroopa Liidu infoühiskonna
ja meedia volinik Viviane Reding, tehes teatavaks mitu valdkonda, kus komisjon
on valmis kaitsma nimetatud õigust, kuna tehnoloogia areng on muutnud
isikuandmete kasutamise ja kuritarvitamise lihtsamaks. Volinik Reding hoiatas,
et EL võtab meetmeid, kui liikmesriigid ei suuda rakendada eraelu
puutumatust tagavaid ELi eeskirju, mille kohaselt on isikuandmete kasutamiseks
vaja asjaomase isiku nõusolekut.
„Eraelu puutumatust käsitlevad Euroopa eeskirjad on
kristallselged: isiku andmeid võib kasutada ainult tema eelneval
nõusolekul. Me ei saa loobuda sellest aluspõhimõttest ja kiita
heaks kogu meie teabevahetuse jälgimist, kontrollimist või
salvestamist selle eest, et meile lubatakse vastutasuks „asjakohasemat
reklaami”. Ma ei pelga võtta meetmeid, kui mõni ELi liikmesriik
ei suuda kõnealust kohustust täita,” teatas volinik Reding
oma videosõnumis.
Viviane Reding hoiatas ka, et raadiosagedustuvastus (RFID) ehk toodetesse
integreeritud kiibid, mis saadavad raadiosignaale, saavutavad oma majandusliku
potentsiaali ainult siis, „kui tarbija on nende kasutaja, mitte
nende kasutamise objekt. Ükski eurooplane ei peaks kandma oma
asjade hulgas kiipi ilma, et teda teavitatakse, milleks seda kasutatakse. Tal
peaks olema ka võimalus kiip eemaldada või välja lülitada,
kui ta seda soovib.” 
Volinik kutsus ka suhtlusvõrke haldavaid ettevõtjaid tugevdama
eraelu puutumatuse kaitset Internetis: „Eraelu puutumatus peaks minu
arvates olema suhtlusvõrgu teenuse osutajate ja nende kasutajate jaoks
oluline prioriteet. Olen täiesti veendunud, et vähemalt alaealiste
kasutajaprofiilid peavad võrkudes olema vaikimisi mitteavalikud ja
Interneti otsingumootorite kaudu kättesaamatud. Euroopa Komisjon on juba
kutsunud üles suhtlusvõrkude haldajaid pöörama alaealiste
kasutajaprofiilide küsimusele tähelepanu ja lahendama selle
isereguleerumise teel. Olen valmis vajadusel ka uusi eeskirju
kehtestama.”
Taustteave
Eraelu
puutumatust ja elektroonilist sidet käsitleva ELi direktiivi kohaselt
peavad ELi liikmesriigid tagama side ja sellega seotud liiklusandmete
konfidentsiaalsuse, keelates side ebaseadusliku pealtkuulamise või
jälgimise ilma asjaomaste kasutajate loata (direktiivi
2002/58/EÜ artikli 5 lõige 1). ELi andmekaitse direktiivis
täpsustatakse, et kasutaja nõusolek peab olema vabatahtlik ja
konkreetne ning teda tuleb enne tema isikuandmete töötlemist sellest
teavitada (direktiivi
95/46/EÜ artikli 2 punkt h). 
Eelmises
veebruaris jõudis komisjon kokkuleppele
17 suurima suhtlusvõrguga. Kokkuleppe kohaselt parandatakse eelkõige
alaealiste eraelu puutumatust sellistes suhtlusvõrkudes (IP/09/232).
Kokkuleppes tunnistasid ettevõtjad oma vastutust tagada laste turvalisus ja
võtsid kohustuse anda kasutajatele võimalus isikuandmeid ja eraelu
puutumatust turvaliselt kaitsta ning julgustada neid seda võimalust
kasutama. Käesoleval kuul teatavad suhtlusvõrgud komisjonile, millised
on nende turvapõhimõtted ja kuidas nad neid rakendavad.
Volinik Redingi videosõnumit saab vaadata aadressil:
http://ec.europa.eu/commission_barroso/reding/video/index_en.htm
