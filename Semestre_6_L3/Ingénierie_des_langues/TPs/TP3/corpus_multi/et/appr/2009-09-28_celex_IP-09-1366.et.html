IP/09/1366 Brüssel, 28. september 2009 Euroopa Liidu tervisliku toitumise kampaania „Mõnus kamp” — uus algatus tervisliku eluviisi ja tasakaalustatud toitumise propageerimiseks laste hulgas  Täna kuulutas põllumajanduse ja maaelu arengu volinik Mariann Fischer Boel välja uue tervisliku toitumise kampaania Euroopa koolilastele. Deviisi „Söö, joo ja liigu” all läbib kolm teabetuuri seitse Euroopa riiki, andes lastele võimaluse osaleda harivates tegevustes ja mängudes. Euroopa Komisjon käivitas ka interaktiivse veebisaidi, korraldab võistlusi ja muid üritusi, pidades silmas peamist eesmärki – muuta laste söömisharjumused tervislikumaks. Selleks et sõnum paremini kohale jõuaks, on ulatanud abikäe Belgia tennisetšempion Justine Henin ja 8-aastane Guinnessi rekordi omanik Rosolino Cannio. „Kui vaatame enda ümber ja näeme ülekaaluliste laste rohkust, saab selgeks, et me peame tegutsema kohe,“ ütles põllumajanduse ja maaelu arengu volinik Mariann Fischer Boel, „koolidele puuvilja ja piima jagamise kavad on kaks õiges suunas astutavat sammu ning tervisliku toitumise kampaaniaga viime me sõnumi, et heas vormis on tore olla, otse kooliväravasse.“  Euroopa Liidu tervishoiuvolinik Androulla Vassiliou ütles: „Tervisliku toitumise kampaania täiendab meie pingutusi laste rasvumise piiramiseks Euroopas osana ELi toitumise, füüsilise tegevuse ja tervise strateegiast.  On äärmiselt oluline, et kõik Euroopa Liidu poliitikavaldkonnad toetaksid jõupingutusi, mille eesmärk on muuta keskkond kõigi kodanike jaoks tervislikumaks." Taust  Tervisliku toitumise kampaania viiakse läbi koos ELi kavadega jagada koolidele puuvilja ja piima , mis on tähtsad algatused laste tasakaalustatuma toitumise ja tervislikumate söömisharjumuste kujundamisel.   Tervisliku toitumise kampaania viib sõnumi söö, joo ja liigu otse koolidesse.  Kaheksa nädala jooksul reisivad teabetuurid läbi Belgia, Prantsusmaa, Ühendkuningriigi, Iirimaa, Eesti, Leedu ja Poola.  Teabetuur külastab iga päev kaht kooli.  Kokku saab tervisliku toitumise üritustest osa 18 000 last 180 koolis.  Kampaania sõnum on: söö hästi, sest heas vormis olla on tore .  Samaaegselt teabetuuridega käib ELi „mõnusa kamba” veebisaidil kaheksa nädala jooksul interaktiivne varandusejaht, kus Euroopa Liidu koolilapsed vanuses 8 kuni 15 aastat võivad proovida võita spordivahendeid.  Hiljutine Eurobaromeetri uuring näitas, et kolmveerand vastanutest „nõustub täielikult”, et „praegu näib olevat rohkem ülekaalulisi lapsi kui viis aastat tagasi”.  Euroopa Liidus on tõepoolest ligi 22 miljonit ülekaalulist last, kellest 5 miljonit on rasvunud.  Lisateave:  „Mõnusa kamba” kampaania:    http   ://   ec   .   europa   .   eu   /   agriculture   /   tasty   -   bunch   /   Ajakohastatud teave ajakirjanikele:    http://ec.europa.eu/agriculture/tasty-bunch/press-corner/index_en.htm    ELi kava, mis käsitleb koolides puuvilja jagamist:    http://ec.europa.eu/agriculture/markets/fruitveg/sfs/index_en.htm     Euroopa koolipiima abikava:     http://ec.europa.eu/agriculture/markets/milk/schoolmilk/index_en.htm    ELi rahvatervise portaal – toitumine:    http://ec.europa.eu/health-eu/my_lifestyle/nutrition/index_en.htm    ELi tervisealgatus noortele    MEMO/09     /421   ja   http://health.europa.eu/youth
