IP/09/ 1351   Brüssel, 24 september 2009  Komisjon kärbib bürokraatiat ja tõhustab investorite kaitset seoses väärtpaberite emissiooniprospektidega  (vt   MEMO/09/412   )  Kooskõlas parema õigusloome põhimõtetega tegi Euroopa Komisjon täna ettepaneku vaadata läbi prosp ektidirektiiv (EÜ) nr 2003/71. Ettepanek on seotud lihtsustamisega, mis on ette nähtud Euroopa Liidus halduskoormuse vähendamist käsitlevas Euroopa Komisjoni tegevusprogrammis. Ettepanekuga suurendatakse emissiooniprospektide koostamise korra õiguslikku selgust ja tõhusust ning vähendatakse väärtpaberiemitentidel ja ‑vahendajatel lasuvat halduskoormust. Samuti on ettepanekuga peetud silmas investorite kaitse parandamist ja vajadust tagada, et esitatav teave oleks piisav ja vastaks jaeinvestorite vajadustele. Ettepanekus on võetud arvesse kõigi peamiste sidusrühmadega peetud arutelusid. Nüüd saadetakse see arutamiseks Euroopa Parlamenti ja Euroopa Liidu Nõukogusse.  Siseturu ja teenuste volinik Charlie McCreevy sõnas:  „Uued eeskirjad vastavad emitentide ja investorite vajadustele ning nendega kõrvaldatakse ettevõtjatel lasuv tarbetu halduskoormus. Ettepanekus on võetud arvesse finantskriisiga saadud õppetunnid ja sellega tagatakse, et investorid saavad kogu neile vajaliku teabe. ”   Prospektidirektiivis on esitatud eeskirjad prospekti kohta, mis tehakse üldsusele kättesaadavaks väärtpaberite üldsusele pakkumisel või kauplemisele lubamisel Euroopa Liidu reguleeritud turul. Üks prospektidirektiivi suuremaid saavutusi on „passimehhanismi ” kehtestamine: ühe liikmesriigi pädeva asutuse poolt heakskiidetud prospekt kehtib väärtpaberite üldsusele pakkumisel või kauplemisele lubamisel kogu Euroopa Liidus. Kuigi prospektidirektiiv parandas oluliselt investoritele kättesaadava teabe kvaliteeti ja asjakohasust, oli seda õiguslikku raamistikku siiski vaja täiustada, et suurendada prospektide koostamise korra õiguslikku selgust ja tõhusust ning vähendada halduskoormust. Uued eeskirjad muudavad väärtpaberiemissioonid tõhusamaks, kuna nendega parandatakse eeskirjade arusaadavust (rohkem õiguslikku selgust), vähendatakse emitentide ja väärtpaberite finantsvahendajate halduskoormust, antakse väärtpabereid emiteerivate äriühingute töötajatele juurdepääs laiaulatuslikele investeerimisvõimalustele ning võimaldatakse jaeinvestoritel enne investeerimisotsuse tegemist tõhusamalt analüüsida asjaomaste väärtpaberitega seotud väljavaateid ja riske. Peamised kavandatud muudatused on järgmised.   teatavate väärtpaberiemissioonide puhul (väikeettevõtted, väiksed laenuandjad, eelisostuemissioonid ja riiklikud tagatisskeemid) kohaldatakse vähem ulatuslikke avalikustamisnõudeid;   täiustatud on prospekti kokkuvõtte vormi ja sisu;   selgemini on esitatud erandid prospektide avalikustamise kohustusest juhul, kui äriühingud müüvad väärtpabereid finantsvahendajate kaudu (nn jaeturustusahel) ja töötajate osalusskeemide puhul;   tunnistatakse kehtetuks avalikustamisnõuded, mis praegu kattuvad läbipaistvuse direktiivi nõuetega;    mittekapitaliväärtpaberite emitendid saavad määratleda oma päritoluliikmesriigi;   „kutselise investori” mõiste prospektidirektiivis viiakse kooskõlla finantsinstrumentide turge käsitlevas ELi direktiivis esitatud „kutselise kliendi” mõistega.   Prospektidirektiivist  Prospektidirektiiv jõustus 31. detsembril 2003 pärast avaldamist Euroopa Liidu Teatajas. Liikmesriigid pidid selle oma õigusesse üle võtma hiljemalt 1. juuliks 2005. Prospektidirektiivi artikli 31 kohaselt peab komisjon hindama viis aastat pärast direktiivi jõustumist selle senist kohaldamist ja vajaduse korral esitama ettepanekud direktiivi läbivaatamiseks. Lisaks käivitas Euroopa Komisjon jaanuaris 2007 tegevuskava halduskoormuse vähendamiseks Euroopa Liidus, et mõõta ELi seadusandlusest põhjustatud halduskulusid ja vähendada halduskoormust 25% võrra aastaks 2012. Leiti, et prospektidirektiiviga oli ettevõtjate jaoks kehtestatud terve rida kulukaid kohustusi, millest mõne puhul oli võimalik kulusid vähendada. Samal ajal ja ka seoses praeguse finantskriisiga peeti vajalikuks vaadata läbi mõned prospektidirektiivi sätted, et parandada direktiivi tõhusust ja täiustada investorite kaitset. Seoses sellega ja lähtudes parema õigusloome põhimõtetest käivitas Euroopa Komisjon avaliku arutelu. Kõnealuse ettepaneku ja selle mõjuhinnangu aluseks on laialdane jätkuv dialoog kõigi oluliste sidusrühmadega, kaasa arvatud väärtpaberiturgude reguleerijad, turuosalised (emitendid, finantsvahendajad ja investorid) ning tarbijad. Ettepanekus on hoolikalt arvesse võetud Euroopa Väärtpaberiturujärelevalve Komitee (CESR) ja Euroopa väärtpaberiturgude eksperdirühma (ESME) koostatud aruannetes esitatud märkusi ja analüüsi. Ettepanek on kättesaadav järgmisel veebilehel:   http://ec.europa.eu/internal_market/securities/prospectus/index_en.htm
