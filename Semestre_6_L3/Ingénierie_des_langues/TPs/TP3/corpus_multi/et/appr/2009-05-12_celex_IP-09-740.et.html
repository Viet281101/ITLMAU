IP/09/740
Brüssel, 12.05.2009Suurte võimalustega väike kiip:
ELi uued soovitused aitavad tagada, et 21. sajandi vöötkood ei ohusta
isikuandmete turvalisustAjal, mil järgmiseks aastakümneks
prognoositakse RFID-kiipide ülemaailmse turu viiekordset kasvu, tuleb
eurooplastele anda võimalus selliste kiipide abil oma igapäevaelu
lihtsamaks muuta, ent samas peavad nad saama kiipide kasutamise üle ise
otsustada. Maailmas on juba enam kui kuus miljardit RFID-kiipi –
mikroelektroonilist seadet, mida saab integreerida mitmesugustesse
igapäevastesse tarbeesemetesse külmikutest bussikaardini.
Raadiosagedustuvastuse (RFID) tehnoloogia abil töötleb selline kiip
andmeid automaatselt, kui see asetada „lugeja” juurde,
mis kiibi aktiveerib, püüab kinni selle raadiosignaali ning vahetab
kiibiga andmeid. RFID-kiipe kasutatakse näiteks tööruumidesse
pääsemiseks ja teemaksu maksmiseks. Euroopa Komisjon võttis
täna vastu soovitused, mis aitavad tagada, et kõik, kes on seotud
selliseid mikrokiipe kasutava tehnoloogia väljatöötamise või
rakendamisega, austavad inimese põhiõigust eraelu puutumatusele ja
isikuandmete kaitsele, mis on sätestatud 14. detsembril 2007 välja
kuulutatud Euroopa Liidu põhiõiguste hartas (Charter
of Fundamental Rights of the European Union).
„RFID-kiibid kujutavad endast paljutõotavat
tulevikutehnoloogiat, mis aitab elu väga erineval viisil lihtsamaks muuta.
Igapäevased tarbeesemed muutuvad võrguga ühendudes ja teavet
edastades äkki „taibukaks”. Kujutage ette näiteks
külmikuid, mis teatavad teile piima säilivusaja möödumisest,
või toidupakendeid, mis hoiatavad lapsevanemaid võimalike allergiate
eest,” lausus ELi infoühiskonna ja meedia volinik Viviane
Reding. „Väikestel kiipidel, mis võimaldavad esemetevahelist
teabeedastust, on ilmselge majanduslik potentsiaal. Samas peavad eurooplased
selle uue tehnoloogia tulekuks valmis olema. Sellepärast andis Euroopa
Komisjon täna tööstusharule ranged soovitused. Euroopa tarbijad
peavad olema kindlad, et kui küsimus on isikuandmetes, peab nende kaitse
olema raudselt tagatud ka muutuvas tehnoloogilises keskkonnas. Seepärast
soovib komisjon, et RFID-tehnoloogia annaks tarbijatele võimaluse teha
kindlaks, et nende andmed on turvaliselt kaitstud, mis on ka parim viis tagada
sellele tehnoloogiale majanduslik edu, sest Euroopa osa ülemaailmsest
RFID-kiipide turust kasvab järgmise kaheksa aastaga 35%ni.” 
RFID-kiibid ehk raadiomärgised võivad avaldada ja juba avaldavadki
väga suurt mõju ärile, avalikele teenustele ja tarbekaupadele, ja
seda kõige erinevamal moel, aidates näiteks tõhustada
tervishoiuteenuseid ja jäätmete ringlussevõttu ning
vähendades aega, mis kulub teemaksupunktides ja lennujaamas pagasit
oodates. 
Et Euroopa oleks nendeks muutusteks valmis, määras komisjon
täna kindlaks järgmised eraelu puutumatuse ja andmekaitse
põhimõtted:Tarbijad peaksid olema teadlikud, kas nende ostetavad tooted sisaldavad
RFID-kiipe või mitte. Kui tarbijad ostavad kiipe kasutavaid tooteid, tuleb
kiibid müügikohas automaatselt, viivitamata ja tasuta desaktiveerida,
välja arvatud juhul, kui tarbija valib selgesõnaliselt kiibi
kasutamise, paludes see jätta toimimisvalmis olekusse. Sellest reeglist
võib teha erandeid, näiteks jaemüüjate tarbetu
ülekoormamise vältimiseks, kuid ainult pärast seda, kui on
hinnatud vastava kiibi mõju isikuandmete turvalisusele.
RFID-kiipe kasutavad ettevõtted või riigiasutused peaksid andma
tarbijatele selget ja lihtsasti mõistetavat teavet selle kohta, kas nende
isikuandmeid kasutatakse, mis liiki andmeid kogutakse (näiteks nimi,
aadress, sünniaeg) ja mis eesmärgil seda tehakse. Samuti peaksid nad
selgelt märgistama seadmed, mis „loevad” kiipidele salvestatud
teavet, ja tarbijatele selgitama, kust saab täpsemat teavet.
Jaekaubandusühingud ja -organisatsioonid peaksid suurendama tarbijate
teadlikkust kiipe sisaldavatest toodetest, võttes selliste toodete
tähistamiseks kasutusele ühise üleeuroopalise märgise.
Ettevõtted ja riigiasutused peaksid enne kiipide kasutuselevõttu
viima läbi eraelu puutumatuse ja andmekaitse mõjuhinnangud. Need
hinnangud vaatavad läbi riiklikud andmekaitseasutused ja need peaksid
tagama, et isikuandmed on kindlalt kaitstud.2008. aastal
müüdi maailmas 2,2 miljardit RFID-kiipi (mida kasutatakse näiteks
teemaksupunktides ja veokonteinerite identifitseerimiseks), umbes kolmandik
neist Euroopas. RFID-kiipide ülemaailmseks turuväärtuseks
hinnatakse 2008. aastal 4 miljardit eurot ja prognooside kohaselt kasvab see
2018. aastaks ligikaudu 20 miljardi euroni.
Taust:
2006.
aastal algatas Euroopa Komisjon avaliku arutelu (IP/06/289)
RFID-kiipide (raadiosagedustuvastuse tehnoloogiate)
väljatöötamise ja kasutamise üle. Selle põhjal
võttis komisjon 2007. aasta märtsis vastu teatise (IP/07/332),
milles selgitati, et avalikkus ootab eraelu puutumatuse ja isikuandmete kaitse
tugevdamiseks edasisi meetmeid. Nendele ootustele vastamiseks võeti vastu
tänane soovitus, mille ettevalmistamisel konsulteeriti kõigi
huvirühmadega kiipe tarnivast ja neid kasutavast tööstusharust,
standardiasutustest, tarbijaorganisatsioonidest, kodanikuühiskonna
organisatsioonidest ja ametiühingutest ning mille eesmärk on luua
Euroopa tööstusele võrdsed võimalused, kaitstes samas
inimeste õigust eraelu puutumatusele. Liikmesriigid peavad kahe aasta
jooksul komisjoni teavitama meetmetest, mida nad kavatsevad soovituses
püstitatud eesmärkide täitmiseks võtta. Kolme aasta jooksul
esitab komisjon aruande soovituse rakendamise kohta, milles
analüüsitakse nii mõju, mis soovitus on avaldanud kiipe
kasutavatele ettevõtetele ja riigiasutustele, kui ka soovituse mõju
kodanikele.
Soovitus on avaldatud veebisaidil:
http://ec.europa.eu/information_society/policy/rfid/index_en.htmMEMO/09/232
