IP/09/138
Brüssel, 28. jaanuar 2009Riigiabi: Euroopa Komisjon pikendab seniste
filmitoetuseeskirjade kehtivusaega kuni 2012. aasta
lõpuniEuroopa Komisjon võttis täna vastu
teatise, millega pikendatakse filmi- ja audiovisuaaltoodangu suhtes
kohaldatavate riigiabi hindamiskriteeriumide kehtivusaega kuni 31. detsembrini
2012. Nimetatud kriteeriumid on ette nähtud Euroopa Komisjoni 2001. aasta
teatises ning komisjon hindab nende abil Euroopa riiklike, piirkondlike ja
kohalike filmitoetuskavade vastavust riigiabi eeskirjadele. Samuti on uues
teatises esile toodud mitu suundumust, mida tõenäoliselt
käsitletakse lähemalt mõnes edaspidises kinoteatises. Kogu ELis
kulutatakse riiklikeks filmitootmise toetusteks igal aastal ligikaudu 1,6
miljardit eurot.
Konkurentsivolinik Neelie Kroesi sõnul on Euroopa kino üks Euroopa
kultuurilise väljenduse nurgakive, mille tähtsusest annavad tunnistust
nii ELi konkurentsieeskirjad kui ka sellealase riigiabi kontrollimine.
„Mul on hea meel, et kinoteatise kehtivusaja pikendamine annab meile
võimaluse kiita ka edaspidi heaks liikmesriikide toetused Euroopa
filmidele. Meie eeskirjad näitavad selgelt, et konkurents ja kultuur
suudavad väga hästi kõrvuti areneda ja teineteist tugevamaks
muuta,” sõnas Kroes.
Infoühiskonna ja meedia volinik Viviane
Reding väitis, et 2008. aasta Euroopa parima filmi „Gomorra”
suur edu annab tunnistust sellest, et Euroopa kino on elujõuline ja suudab
edukas olla ka väljaspool piire. „Kuid selleks, et Euroopa loojad
saaksid ennast väljendada, tuleb filmitööstusele tagada stabiilne
keskkond. Seetõttu kinnitamegi täna, et komisjon jätkab
kinokunstile antava riigiabi suhtes senist poliitikat veel kolme aasta jooksul.
Euroopa audiovisuaaltööstus seisab kiiresti arenevatel turgudel
silmitsi uute probleemidega. Seepärast peaksime algatama arutelu selle
üle, kuidas need probleemid võimalusteks muuta, ning eelkõige,
kuidas kasutada paremini siseturgu ja avardada oma tegevusvälja ka üle
Euroopa piiride. Hiljutine komisjoni ettepanek, mis käsitleb Euroopa ja
kiiresti areneva majandusega riikide filmispetsialistide
koostööprogrammi „MEDIA Mundus” (vt IP/09/26),
on esimesi samme selles suunas,” lisas Reding.
Tänase otsuse
kohaselt jätkab komisjon kuni 2012. aasta 31. detsembrini 2001. aasta
kinoteatise (vt IP/01/1326)
kriteeriumide kohaldamist, et hinnata liikmesriikide abikavade vastavust EÜ
asutamislepingus sätestatud riigiabi eeskirjadele. Varem on nimetatud
kriteeriumide kehtivusaega pikendatud 2004. (vt IP/04/343)
ja 2007. aastal (IP/07/820).
Täna vastuvõetud teatises esile tõstetud suundumused
hõlmavad toetust ka muule tegevusele kui filmide ja telesaadete tootmine
(nt filmide levitamine ja digitaalprojektsioon), piirkondlikke
filmitoetuskavasid ning konkurentsi teatavate liikmesriikide vahel, kes
kasutavad riigiabi selleks, et meelitada ligi suuri välisinvesteeringuid,
eriti Ameerika Ühendriikide filmitootjaid. Nimetatud suundumused
võivad aja jooksul kaasa tuua riigiabi kriteeriumide täiustamise. Kuna
aga tegemist on kompleksse valdkonnaga, soovib komisjon nendel teemadel enne
nõu pidada liikmesriikide, filmitoodangut toetavate asutuste ja Euroopa
filmitööstuse esindajatega.
Taust
Euroopa Komisjoni 2001. aasta kinoteatisega nähti ette neli kriteeriumi,
mille kohaselt filmide ja telesaadete tootmiseks antavat abi võib
käsitleda EÜ asutamislepingu artikli 87 lõike 3 punktis d
nimetatud kultuuri edendamiseks ettenähtud abina. Samuti nõutakse
teatises kinnipidamist üldisest seaduslikkuse põhimõttest.
Nimetatud kriteeriumid on:abiga tuleb toetada kultuuritoodet
tootjal peavad olema vabad käed kulutada vähemalt 20%
tootmiseelarvest mõnes muus liikmesriigis, ilma et kava alusel antavat
abi seeläbi vähendataks territoriaalsetel põhjustel 
abi osatähtsus tohib üldreeglina olla maksimaalselt 50%
tootmiseelarvest, välja arvatud keerukate ja väikese eelarvega
filmide puhul, ning
täiendav abi konkreetseks filmitootmisega seotud tegevuseks ei
ole lubatud.Nende kriteeriumide kehtivusaeg pidi
mööduma 31. detsembril 2009. Oktoobris 2008 algatati kõnealusel
teemal avalik arutelu (vt IP/08/1580),
mille tulemusel otsustas komisjon täna pikendada kriteeriumide kehtivusaega
31. detsembrini 2012.
EL toetab Euroopa filmisektorit programmi „MEDIA 2007” kaudu,
millega nähakse aastateks 2007–2013 ette 755 miljonit eurot
koolituseks ning Euroopa filmide tootmiseks ja levitamiseks üle
riigipiiride (vt IP/07/169).
Kümnest Euroopa filmist üheksat näidatakse väljaspool nende
tootmisriiki tänu programmi „MEDIA” toetusele.
Täpsema ülevaate saamiseks vt MEMO/09/33.
