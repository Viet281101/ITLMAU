IP/09/730
Brüssel, 11. mai 2009Euroopa Komisjoni ja Euroopa Parlamendi
president arutasid Euroopa usuliidritega eetilist panust Euroopa ja
maailmamajanduse juhtimisseLigikaudu kakskümmend kristluse, judaismi ja
islami kõrgetasemelist esindajat Euroopas kogunes täna Euroopa
Komisjoni presidendi José Manuel Barroso kutsel komisjoni peakorterisse
mitteametlikule kohtumisele ELi esindajatega. Kohtumist juhtisid ühiselt
komisjoni president Barroso ja Euroopa Parlamendi president Hans-Gert
Pöttering. Selleaastasel kohtumisel keskenduti peamisele lahendust vajavale
küsimusele Euroopas ja kogu maailmas: majandus- ja finantskriisile ning
eetilise panuse andmisele Euroopa ja maailmamajanduse juhtimisse.
Tegemist oli ELi institutsioonide juhtide ja usuliidrite viienda iga-aastase
kohtumisega. Selle algatuse kutsus ellu president Barroso 2005. aastal.
Sel aastal keskendusid arutelud teemale „Majandus- ja finantskriis:
eetiline panus Euroopa ja maailmamajanduse juhtimisse”. President
Barroso sõnul muutub majandus- ja finantskriisi süvenedes üha
selgemaks tõsiasi, et saabunud on hetk kohandada majanduse juhtimine meie
eetiliste põhiväärtustega, millele Euroopa projekt viimased
50 aastat on tuginenud. Ta lisas: „Komisjon on selles valdkonnas
käivitanud tähtsaid algatusi, eelkõige finantsturu reguleerimise
alal, et tugevdada majandusringkondade vastutustunnet ja majanduse
jätkusuutlikkust.”
Euroopa Parlamendi president Hans-Gert Pöttering toonitas, et praegu on
Euroopa Liidu kodanike jaoks majanduslikult väga keeruline aeg. Ta
sõnas: „Just sellisel raskel ajal peab Euroopa kui
väärtustepõhine ja solidaarsusel kui ELi kesksel
põhimõttel rajanev ühiskond tõusma esiplaanile. Otsitavate
ühiste lahenduste alustala peab olema inimväärikus ja need peavad
arvestama kõikide ühiskonnakihtide vajadustega. Religiooni ja kiriku
panus on seejuures otsustava tähtsusega. Sageli hoolitsevad nemad meie
ühiskonna kõige haavatavamate liikmete eest.”
Kohtumisel osalejad toetasid ELi jõupingutusi kooskõlastada,
soodustada ja juhtida meetmeid, mis on suunatud finantsregulatsiooni
tugevdamisele, majanduse elavdamisele ja tööhõive suurendamisele
nii Euroopas kui ka kogu maailmas. Samuti toonitati vajadust tagada, et
sotsiaalne õiglus on poliitikas alati esiplaanil, ja meenutati, et ajal,
mil töötus ja vaesus on võtmas muret tegevaid mõõtmeid,
peaksime kõik tegutsema koos, et töötada välja ja rakendada
konkreetseid meetmeid kriisi mõju vähendamiseks kodanikele. Samuti
rõhutasid kohtumisel osalejad oma kohustust aidata taaselustada erineva
usutunnistuse ja erinevate veendumustega eurooplaste solidaarsustunne ning
kutsuda rahandus- ja majandusalal tegutsejaid üles eetilisemalt
käituma.
Osalejate nimekiri: vt MEMO/09/227
