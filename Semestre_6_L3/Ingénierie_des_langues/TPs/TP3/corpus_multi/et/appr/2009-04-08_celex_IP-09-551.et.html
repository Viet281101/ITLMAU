IP/09/551
Brüssel, 8. aprill 2009Euroopa Komisjon kehtestab ELi toetuste ja
lepingutega seotud maksetele lühemad tähtajadTäna võeti vastu ettepanek kehtestada
Euroopa Komisjoni poolt otse hallatavate ELi vahendite maksmiseks uued ja
senisest lühemad tähtajad. Ettepaneku eesmärk on tõhustada
juba rakendatavaid meetmeid ja kiirendada raha jõudmist toetusesaajateni,
kelleks sageli on väikeettevõtted ja kohalikud haldusasutused. Uusi
tavasid kohaldatakse 15 miljardi euro väärtuses konkreetsete
maksetähtaegadega vahendite suhtes sellistes valdkondades nagu
teadustegevus, haridus ja noored ning energeetika ja transport. Üks peamisi
eesmärke on lühendada ELi toetuste ja lepingutega seoses algsete
eelmaksete tegemise aega 30 päevalt 20 päevale. Ettepanekuga
täiendatakse hiljutisi otsuseid, mis käsitlevad maksete tegemise
kiirendamist seoses struktuurifondide projektidega, nagu on ette nähtud
Euroopa majanduse elavdamise kavas (IP/08/1983),
ning ettepanekuid, mis käsitlevad hilinenud maksmisega võitlemist
äritehingute puhul (IP/09/552).
Euroopa Komisjoni finantsplaneerimise ja eelarve voliniku Dalia
Grybauskaitė sõnul on tänase ettepaneku eesmärk kiirendada
nende 415 000 otsetoetuse maksmist, mida komisjon igal aastal rahastab, muutmata
seejuures kehtivaid finantseeskirju. Grybauskaitė rõhutas
ettepaneku õigeaegsust ja lisas, et „praegune majanduskliima
nõuab kiirete meetmete võtmist toetusesaajate olukorra
kergendamiseks. Samuti sillutab algatus teed ELi finantseeskirjades
aastaks 2010 kavandatavatele muudatustele.” 
Teatise põhieesmärk on vähendada eelmaksete või algsete
maksete tegemise tähtaegu 30 päevalt 20 päevale. Sellised maksed
on kõige lihtsamad ja selgemad, ei nõua keerukat paberimajandust ega
bürokraatiat ja moodustavad ELi kogueelarvest ligikaudu 9,5 miljardit
eurot. Muude keskselt hallatavate maksete puhul (ligikaudu 5,5 miljardi euro
väärtuses) on eesmärk vähendada maksetähtaegu 45
päevalt 30 päevale, et Euroopa Komisjoni maksed oleksid kooskõlas
direktiiviga, mis käsitleb hilinenud maksmisega võitlemist
äritehingute puhul. Samuti soovitab komisjon oma talitustel kasutada
keskselt hallatavate toetuste ja lepingute puhul aktiivsemalt kindla suurusega
ja ühekordseid makseid. 
Projekti rakendamisele eelnevate üldiste menetluste lihtsustamine
võib kaasa aidata maksmise kiirendamisele, mistõttu nähakse ette
meetmed, mis annavad komisjoni talitustele võimaluse avaldada
konkursikutseid, mis hõlmavad kaht aastat (selle asemel et esitada kaks
eraldi kutset kummagi aasta kohta). Samuti võimaldatakse nende meetmetega
kasutada standarditud konkursikutseid. Teadmiste ja kogemuste jagamine on
maksmise kiirendamise seisukohast väga oluline. Seepärast hakkab
komisjoni eelarve peadirektoraat teisi talitusi aktiivsemalt abistama, et nad
suudaksid oma eelarvet kiiremini täita. Alati kui võimalik on
soovitatav kasutada kiirendatud hanke- ja toetuse andmise menetlusi. 
Komisjoni talitused peavad nende eesmärkide saavutamisest oma
iga-aastastes tegevusaruannetes ametlikult aru andma.
