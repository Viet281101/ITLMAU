IP/09/310
Brüssel, 24. veebruar 2009Komisjon suurendab finantskriisi tingimustes
struktuurifondide paindlikkustRegionaalpoliitika volinik Danuta Hübner andis
teada, et finants- ja majanduskriisi mõjudele lahendust otsides on Euroopa
Komisjon vastu võtnud otsustepaketi, mille eesmärk on pakkuda
liikmesriikidele senisest suuremat paindlikkust struktuurifondide kasutamisel.
Muudatuste kaudu antakse ELi riikidele lisaaega 2000–2006
rahastamisperioodi eraldiste ärakasutamiseks ja tagatakse, et iga eraldatud
euro kasutatakse kõige eesmärgipärasemal viisil. 
Kommenteerides otsuseid, mille kohaselt projektide ja maksete tähtaega
pikendatakse kuue kuu võrra, s.t 30. juunini 2009, ütles volinik
Hübner järgmist: „Kõik meie püüdlused on
suunatud sellele, et iga struktuurifondidest tulev euro kulutataks
võimalikult tulemuslikult. Ühtekuuluvuspoliitikat kohandatakse nii, et
see vastab uuele majandusolukorrale ja võimaldab liikmesriikidel kasutada
ELi investeeringuid tõhusa kriisivastase abinõuna.” 
Tähtaega pikendatakse nelja struktuurifondi puhul
Komisjoni üleskutset järgides on liikmesriigid taotlenud selliste
ajavahemiku 2000–2006 ühtekuuluvuspoliitika programmide
abikõlblikkusperioodi pikendamist, mille vahendid ei ole täielikult
ära kasutatud. See hõlmab 385 programmi 555-st.
Abikõlblikkusperioodi pikendatakse nelja struktuurifondi puhul: Euroopa
Regionaalarengu Fond (ERF), Euroopa Sotsiaalfond (ESF), Euroopa
Põllumajanduse Arendus- ja Tagatisfond (EAGGF) ja Kalanduse Arendusrahastu
(FIFG).
Selline paindlikkus võimaldab liikmesriikides ja piirkondades rohkem
kohapealseid projekte rakendada ja lõpule viia. Komisjon kutsub üles
keskenduma sellistele sektoritele ja meetmetele, millel on suur
tulukuspotentsiaal, näiteks investeerima energiatõhususse, et luua
keskkonnasõbralikke töökohti ja säästa energiat, ning
toetama puhtaid tehnoloogiaid, et elavdada ehitus- ja
autotööstussektorit.
Viis korda suurem paindlikkus
Komisjon on lisaks vastu võtnud meetme, mis annab liikmesriikidele ja
piirkondadele suurema paindlikkuse rahaeraldiste suunamiseks erinevatesse
prioriteetidesse. Siiani piirdus korraldusasutuste käsutuses olev
paindlikkuse määr 2%-ga, kui taheti suunata vahendeid ühest
prioriteetsest valdkonnast teise ehk ühtekuuluvuspoliitika rakenduskava
ühest strateegilisest kuluvaldkonnast teise. 
„Praegune olukord on väga erinev võrreldes
majanduskeskkonnaga 2000. aastal, mil prioriteetsed valdkonnad paika pandi.
Komisjon möönab, et liikmesriigid seisavad silmitsi erakorraliste
oludega ja on otsustanud viiekordistada paindlikkuse määra
prioriteetide vahel, s.t tõsta see 10%-ni. See annab liikmesriikidele
võimaluse suunata allesjäänud vahendid sinna, kus nende mõju
on suurim,” märkis volinik Hübner.
Märkus toimetajatele
Komisjon uurib kõiki võimalusi, kuidas suurendada ja hoogustada
ühenduse investeeringuid ning hõlbustada finantsülekannete
jõudmist liikmesriikideni ja seega ka struktuurifondide lõplike
abisaajateni. Sellega seoses on juba vastu võetud või
vastuvõtmisel hulk õigusloomealaseid ettepanekuid ja muid meetmeid,
mis hõlmavad nii eelmist kui ka praegust (2007–2013)
programmiperioodi (vt MEMO/08/740).
Eelarveperioodil 2000–2006 liikmesriikidele eraldatud kogutoetus oli
257 miljardit eurot. Seni on välja makstud 225 miljardit eurot ehk 87,5%
kogusummast. Nüüdsest võivad liikmesriigid selle perioodi makseid
teha kuni 30. juunini 2009. Ühtekuuluvusfondi 2000–2006 perioodi
maksete tähtaeg on enamikul juhtudel 2010. aasta lõpus.
http://ec.europa.eu/regional_policy/funds/recovery/
