IP/09/317
Brüssel, 25. veebruar 2009Komisjon kohtub tööandjate ja
ametiühingutega, et arutada majanduskriisiga seonduvat ja leida lahendusi
tööhõiveprobleemideleTäna jätkas Euroopa Komisjon oma
tööd Euroopa majanduse elavdamise kava ellurakendamisel, pidades
erakorralise koosoleku ELi tasandi ametiühingute ja tööandjatega.
Kohtumisel oldi üksmeelsed, et siseturg ja elavdamise kava on õiged
lähtekohad, mille alusel otsida lahendusi kriisile ja
tööhõiveprobleemidele. Oldi nõus ka sellega, et tuleb
võtta täiendavaid meetmeid ELi tasandil.
„Majanduskriisi lahendamine ja tööhõivega seotud
meetmete võtmine tähendab koostööd“, sõnas
president Barroso. „Komisjoni poliitika eesmärk on piirata kriisi
tegelikku mõju majandusele ja tööhõivele, tagada
ettevõtete ja tööjõu taastumissuutlikkus ning aidata Euroopa
kodanikel leida tuleviku seisukohast püsivaid töökohti. Kriisi
mõju tööhõivele on ilmne. Allakäigu peatamiseks,
töökaotuste ja ettevõtete sulgemiste piiramiseks ning selleks, et
seada Euroopa majanduskasv ja tööhõive tagasi
rööbastele, vajame partnerlust. Olen rõõmus võimaluse
üle arutada sotsiaalpartneritega, kuidas oma tööd tõhusamalt
eesmärgistada ja kuidas ühendada jõud tulemuste
saamiseks.”
Tänasel kohtumisel olid komisjon ja Euroopa sotsiaalpartnerid (Euroopa
Ametiühingute Konföderatsioon (ETUC), Business Europe, Euroopa
Riigiosalusega Ettevõtete Keskus (CEEP) ja Euroopa
Käsitööettevõtete ning Väike- ja Keskmiste
Ettevõtete Keskliit (UEAPME)) ühel meelel, et ELi sotsiaalsete ja
majandussaavutuste ning selle siseturu kui Euroopa jõukuse, majanduskasvu
ja tööhõive aluse kaitsmiseks ja edasiarendamiseks on tarvis
töötada üheskoos. 
Ka Euroopa sotsiaalpartnerid pidasid Euroopa majanduse elavdamise kava
sobivaks lähtepunktiks ning väljendasid selgelt oma valmisolekut
töötada selle tõhusa ellurakendamise nimel ja astuda vajalikke
samme selle edasiarendamiseks.
Komisjoni väljapakutud ja detsembris Euroopa Ülemkogul
vastuvõetud Euroopa majanduse elavdamise kavaga esitatakse hulganisti
meetmeid, mille eesmärk on alal hoida ja luua töökohti ning viia
maksimumini Euroopa majanduse suutlikkus langus üle elada. 
Paljudel elavdamiskava võtmeelementidel on otsene mõju
tööjõule. Nende hulka kuuluvad koolitused, millega hoitakse
inimesi tööturul ja aidatakse neil leida uusi töökohti. ELi
rahastamine on võimalik Euroopa Sotsiaalfondi ja Globaliseerumisega
Kohanemise Euroopa Fondi kaudu, väikeste ja keskmise suurusega
ettevõtjate jaoks on saadaval uued rahastamisallikad.
Arutelul sotsiaalpartnerite esindajatega keskenduti nende ettepanekutele
meetmete kohta, millega edendada majanduskasvu ja suurendada
tööhõivet, rakendada turvalise paindlikkuse strateegiat, aidata
ettevõtetel ja töötajatel langus üle elada, julgustada
investeerimist, säilitada ostujõud ja nõudlus, austada
töötajate vaba liikumist ja kollektiivlepinguid ning tagada
ühisturu jätkuv toimimine. Komisjon lisab nende arvamused
materjalidesse, mis ta esitab 1. märtsil riigipeade ja valitsusjuhtide
mitteametlikul kohtumisel, Euroopa Ülemkogu kevadisel kohtumisel ja maikuus
toimuval tööhõivealasel tippkohtumisel. Komisjon ja
sotsiaalpartnerid leppisid kokku teha tihedat koostööd ja otsida
võimalusi, kuidas kogu Euroopa tööandjad ja ametiühingud
saaksid Euroopa majanduse edukale taastumisele kaasa aidata.
Koosolekust võtsid osa järgmised sotsiaalpartnerite esindajad:
Business Europe: president Ernest-Antoine Seillière; CEEP: president Carl
Cederschiöld; ETUC: peasekretär John Monks; UEAPME: president Georg
Toifl.
