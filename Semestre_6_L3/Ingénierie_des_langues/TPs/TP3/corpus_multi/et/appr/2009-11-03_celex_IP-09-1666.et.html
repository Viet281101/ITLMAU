IP/09/1666  Brüssel, 3. november 2009 Konkurentsimeetmed: komisjon korraldab arutelu ühtse euromaksete piirkonna otsearveldussüsteemi juhiste eelnõu teemal  Komisjon on kutsunud üles esitama märkusi komisjoni töödokumendi kohta, mille eesmärk on anda lisajuhiseid ühtse euromaksete piirkonna otsearveldussüsteemis osalejatele, et tagada kõnealuse süsteemi raames kohaldatava ühise rahastamiskorra kooskõla EÜ asutamislepingu konkurentsieeskirjadega. Euroopa Maksenõukogu 2. novembril 2009. aastal käivitatud ühtse euromaksete piirkonna otsearveldussüsteem võimaldab tarbijatel ja ettevõtjatel esmakordselt kasutada piiriüleste otsearveldustehingute jaoks üleeuroopalist süsteemi. Töödokument täiendab konkurentsieeskirjade kohta Euroopa Parlamendi ja nõukogu määruses 924/2009 (piiriüleste maksete kohta (vt   IP/09/637   )) ning komisjoni ja Euroopa Keskpanga ühises pressiteates ning 2008. aasta septembris ja 2009. aasta märtsis tehtud avaldustes (vt   IP/08/1290   ja   IP/09/468   ) antud suuniseid. Märkusi võib esitada kuni 14. detsembrini 2009. Avalik arutelu kajastab komisjoni soovi pidada kõikide oluliste huvirühmadega tihedat dialoogi.  Pärast arutelu võib komisjon vajaduse korral otsustada vastu võtta lõplikud juhtnöörid. Konkurentsivolinik Neelie Kroes märkis: „Täna jagame me kõikidele huvirühmadele täiendavaid selgitusi, et luua eeldused ühtse euromaksete piirkonna otsearveldussüsteemi edukaks arendamiseks. Ühtne euromaksete piirkond peaks tooma Euroopa tarbijatele ja ettevõtjatele tegelikku kasu, kuid see peab olema kooskõlas konkurentsieeskirjadega, et kasu oleks võimalik saada ilma pangakliente kahjustamata. Komisjon ootab huvirühmade panust meie analüüsi täiendamiseks.” Komisjoni töödokumendis keskendutakse üldpõhimõtetele, mis käsitlevad tehingu suhtes kohaldatava mitmepoolse vahendustasu üksikasju. Kõnealust vahendustasu kohaldatakse selliste tehingute suhtes, mida ei ole võimalik nõuetekohaselt sooritada (nt seetõttu, et maksja kontol ei ole piisavalt rahalisi vahendeid või kontonumber on vale – need on nn R-tehingud), ning alternatiivsete maksevõimaluste suhtes. Üksikasjalikuma hinnangu andmine peaks olema võimalik pärast seda, kui huvirühmad on esitanud oma tähelepanekud muu hulgas järgmiste küsimuste kohta:   võimalik ühine rahastamiskord konkreetsetes siseriiklikes turuolukordades;   komisjoni kavandatava üldraamistiku tõenäoline mõju olemasolevatele süsteemidele ning   ühtse euromaksete piirkonna otsearveldussüsteemi maksumus ja kvaliteet võrreldes praeguste riiklike otsearveldussüsteemidega.   Komisjoni töödokumendi keskne sõnum on järgmine: praegu on komisjon esialgsel arvamusel, et ühine tehingu suhtes kohaldatav mitmepoolne vahendustasu ei oleks kooskõlas artikliga 81. Põhimõtteliselt võib R-tehingute suhtes mitmepoolse tasu kohaldamise ühine kord siiski suurendada tõhusust, kui see on asjakohaselt välja töötatud. Kui niisugust tõhususe kasvu vajalikul määral põhjendada, võib komisjonil osutuda võimalikuks leida R-tehingute jaoks ühine süsteem, mis on kooskõlas artikliga 81. Taust    Ühtne euromaksete piirkond   on Euroopa pangandussektori algatus, mida toetavad komisjon ja Euroopa Keskpank ning mille eesmärk on luua terviklik euromaksete piirkond ja tagada, et piiriüleste maksete tegemine on sama lihtne ja tõhus, kui siseriiklike maksete tegemine.  Ühtne euromaksete piirkond hõlmab krediitkorraldusega tehtavaid makseid, maksekaarte ja otsearveldustehinguid. Uus ühtse euromaksete piirkonna otsearveldussüsteem võimaldab pangaklientidel ja muude makseteenuste pakkujate klientidel esmakordselt teha piiriüleseid otsearveldusmakseid pangakontodele ja pangakontodelt kõigis 32 Euroopa riigis, kes osalevad ühtses euromaksete piirkonnas (ELi liikmesriigid, Norra, Šveits, Island, Liechtenstein ja Monaco), et maksta korduvaid arveid, nagu üür, hüpoteeklaenu maksed, elektri- ja telefoniarved või tasu ajakirjade tellimise eest. Ühtse euromaksete piirkonna otsearveldussüsteemi võib kasutada ka riigisiseste otsearveldustehingute jaoks ning aja jooksul tehakse tõenäoliselt kõik eurodes tehtavad otsearveldustehingud uue ühtse euromaksete piirkonna otsearveldussüsteemi kohaselt.  Kuna ühtne euromaksete piirkond hõlmab kokkuleppeid (potentsiaalselt) konkureerivate osaliste vahel, peab ühtse euromaksete piirkonna otsearveldussüsteemi ühine rahastamiskord olema kooskõlas EÜ asutamislepingu konkurentsieeskirjadega. Sellega seoses nähti   määrusega 924/2009   (piiriüleste maksete kohta ühenduses) ette üleminekuperiood ühiste pankadevaheliste vahendustasude jaoks tehingu kohta. See üleminekuperiood kestab kuni 31. oktoobrini 2012 (vt   IP/09/637   ). Määrusega 924/2009 ette nähtud õiguskindlus ja selgus üleminekuperioodil peaksid lihtsustama uue ühtse euromaksete piirkonna otsearveldussüsteemi kasutuselevõttu ja sellele üleminekut pankades. Pikaajalise rahastamiskorra kohta märgitakse komisjoni ja Euroopa Keskpanga 24. märtsi 2009. aasta ühisavalduses selgelt, et „ otsearveldustehingute suhtes kohaldatav  üldine mitmepoolne vahendustasu tehingu kohta ei tundu olevat tõhususe huvides põhjendatud ei riigisiseste ega piiriüleste tehingute korral ning seetõttu ei näi see olevat kooskõlas ELi konkurentsieeskirjadega ” (vt   IP/09/468   ). Komisjoni töödokumendi tervikteksti leiate järgmisel aadressil:   http://ec.europa.eu/competition/sectors/financial_services/SEPA_working_document.pdf   Tähelepanekute esitamise tähtaeg on 14. detsember 2009, enne tööpäeva lõppu. Lisateavet ühtse euromaksete piirkonna kohta on võimalik leida järgmistel veebilehtedel:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
