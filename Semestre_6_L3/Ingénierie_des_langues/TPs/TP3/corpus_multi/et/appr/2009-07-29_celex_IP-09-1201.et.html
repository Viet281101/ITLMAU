IP/09/1201
      Brüssel, 29. juuli 2009
      Valdav enamus eurooplastest arvestab oma ostude tegemisel toodete mõjuga keskkonnale
      Täna avaldatud Eurobaromeetri uuringust selgub, et viiest eurooplasest neli arvestavad ostude tegemisel toodete mõjuga keskkonnale. Kõige rohkem arvestasid sellega kreeklased: 10st küsitletust 9 väitsid, et toote mõju keskkonnale mängib olulist rolli nende
            ostuotsuse tegemisel. Sama uuringu kohaselt oli võrdselt neid, kes uskusid tootjate väiteid toodete keskkonnatoime kohta, kui ka neid, kes suhtusid
            sellistesse väidetesse skeptiliselt. Peaaegu pooled leidsid, et loodussõbralike toodete edendamiseks oleks kõige õigem omavahel
            kombineerida keskkonda kahjustavate toodete puhul maksude tõstmist ja keskkonnasõbralike toodete puhul nende langetamist.
            Samuti toetati tugevalt jaemüüjate rolli suurendamist keskkonnasõbralike toodete edendamisel ja CO2 alase märgistamise kohustuslikuks muutmist. 
      ELi keskkonnavolinik Stavros Dimase sõnul tuleb kliimamuutuse vastu võidelda igal rindel ja igaüks peab andma sellesse oma panuse. „See ei ole ainult ettevõtjate ja
            valitsuste ülesanne: ka tarbijatel on siin oma osa. Ostes kliima- ja keskkonnasõbralikke tooteid, saadavad üksiktarbijad tootjatele õige signaali, mille tulemusena tootjad toodavad
            omakorda rohkem loodussõbralikke tooteid,” lisas ta. 
      Toodete keskkonnamõju olulisus
      Täna avaldatud Eurobaromeetri uuringus, mis käsitleb eurooplaste suhtumist säästvasse tarbimisesse ja tootmisesse, kinnitas
            valdav enamus (83%), et toote mõju keskkonnale mõjutab oluliselt nende ostuotsuseid. Kõige rohkem arvestasid sellega sisseostude tegemisel kreeklased (92%) ja kõige vähem tšehhid (62%).
      Erinevad arvamused keskkonnatoime kohta, mida tootjad väidavad oma toodetel olevat 
      Küsitletud jagunesid võrdselt, kui neilt päriti keskkonnatoime kohta, mida tootjad väidavad oma toodetel olevat: 49% kinnitasid, et usuvad neid väiteid ja 48%, et mitte. Hollandlased pigem uskusid neid väiteid (78%) samal ajal, kui bulgaarlased
            pigem mitte (26%).
      Keskkonda kahjustavatele toodetele kõrgemad ja keskkonnasõbralikele toodetele madalamad maksud 
      Ligi 46% ELi kodanikest arvas, et parim viis keskkonnasõbralike toodete edendamiseks oleks keskkonda kahjustavatel toodetel tõsta
            ja keskkonnasõbralikel toodetel alandada makse. Sellise kahetise maksustamissüsteemi kõige suuremad pooldajad olid britid,
            samas kui Malta elanikud toetasid seda hoopis vähem (28%), eelistades selle asemel vaid keskkonnasõbralikel toodetel maksude
            alandamist. 
      Jaemüüjate oluline roll keskkonnasõbralike toodete edendamisel 
      Suur hulk küsitletutest olid selle poolt, et jaemüüjad edendaksid keskkonnasõbralike toodete müüki. Ligikaudu pool ELi kodanikest (49%) leidis, et jaemüüjad peaksid tegema need oma riiulitel märgatavamaks või looma oma poes
            nende jaoks eraldi rohelise nurga. Kolmandik eurooplastest (31%) leidis, et tarbijate parem teavitamine on parim viis, kuidas jaemüüjad saaksid rohelisi tooteid edendada. 
      Tugev toetus CO2-jalajälje märgisele 
      Vaatamata sellele, et alla poolte eurooplaste väitel mõjutab ökomärgis nende ostuotsuseid ja et ainult üks kümnest leiab,
            et ökomärgistel peaks olema välja toodud kõigi toote tulemusena tekkivate kasvuhoonegaaside kogus, leidis 72% ELi kodanikest, et CO2-jalajälje märgis tuleks muuta tulevikus kohustuslikuks. Arvamused olid selles osas liikmesriikide lõikes väga erinevad: tšehhid
            toetasid seda ideed kõige vähem (47%), kreeklased olid aga valdava enamusega (90%) selle poolt. 
      CO2-jalajälje märgisel oleks välja toodud kõigi kasvuhoonegaaside, kaasa arvatud süsinikdioksiidi kogus, mida toode tekitab oma
            eluea jooksul, s.t tootmisest kuni selle käibelt kõrvaldamiseni. Praegu sellist üleeuroopalist märgist ei ole, kuid 2008.&nbsp;aasta
            detsembris kogunenud keskkonnaküsimuste nõukogus kutsuti komisjoni üles uurima võimalust võtta CO2-jalajälje märgis kasutusele.
      Taustteave: ELi säästvate tarbimis- ja tootmismudelite tegevuskava
      2008. aasta juulis esitas komisjon tegevuskava, mis hõlmab mitut ettepanekut säästva tarbimise ja tootmise kohta. Need peavad
            aitama kaasa toodete keskkonnatoime parandamisele ja suurendama nõudlust paremini säästva arengu põhimõtetele vastavate toodete
            ja tootmistehnoloogia järele. Selle eesmärk on ka innustada ELi tööstust kasutama ära võimalusi, mida pakub innovatsioon. 
      Lisateave:
      Säästvat tarbimist ja tootmist käsitlevad veebisaidid: 
      http://ec.europa.eu/environment/eussd/escp_en.htm
