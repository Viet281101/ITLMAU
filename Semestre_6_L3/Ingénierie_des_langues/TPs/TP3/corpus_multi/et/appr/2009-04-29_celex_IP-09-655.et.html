IP/09/655
Brüssel, 29. aprill 2009ELi 2010. aasta eelarve
põhieesmärk on majanduse elavdamineEuroopa viimaste aastate sügavaima
majanduslanguse tingimustes võttis komisjon täna vastu 2010. aasta
esialgse eelarveprojekti summas 139 miljardit eurot. Järgmise aasta
kulutuste peaeesmärk on majanduskasvu taastamine ning ettepaneku kohaselt
suunatakse põhiosa (45%) vahenditest kasvu- ja
tööhõivemeetmetesse, mille eelarve suureneb 2009. aastal 3,2%
võrra ning millega soovitakse toetada konkurentsivõime taastamist kogu
ELis. Suuremate teadus- ja energeetikaprogrammide vahendid kasvavad rohkem kui
12% võrra ning raha saab juurde ka ühtekuuluvuspoliitika, mille raames
läheb EL 12 riikidele 52% ühtekuuluvusfondi ja struktuurifondide
vahenditest. Suurenevad kõik eelarverubriigid ning kulukohustuste
assigneeringute kogusummaks on ette nähtud 138,6 miljardit eurot (1,18%
kogurahvatulust) ning maksete assigneeringute kogusummaks 122,3 miljardit eurot
(1,04% kogurahvatulust). 
Euroopa Komisjoni asepresident Siim Kallas, kes on haldusküsimuste,
auditi ja pettusevastase võitluse volinik ning vastutab ka
finantsplaneerimise ja eelarve eest, ütles ettepaneku esitamisel
järgmist: "Selle eelarvega tahame me aidata ära hoida veelgi
järsemat majanduslangust. Teadus- ja innovatsiooniprogramme rahastatakse 6
miljardi euro ulatuses ning 9 miljonit inimest saavad toetust Euroopa
Sotsiaalfondi kaudu." Ta lisas: „2010. aastal võetakse
kasutusele ka teine osa ELi eelarvest majanduse elavdamise kavasse antavast
panusest, millega kriisist ülesaamiseks eraldatavate vahendite kogusumma
ulatub ajavahemikus 2008–2010 rohkem kui 6 miljardi euroni.”62 miljonit eurot tööhõive, infrastruktuuri ja
konkurentsivõime edendamiseks
ELi esmatähtis ülesanne järgmisel aastal on suunata vahendeid
projektidesse, mille abil säilitatakse ja luuakse töökohti,
aidatakse ettevõtteid ning taastatakse konkurentsivõime.
Üleeuroopalistele transpordi- ja energiavõrkudele eraldatakse 12,7%
rohkem vahendeid kui 2009. aastal (1,08 miljardit eurot) ning
konkurentsivõime ja uuendustegevuse raamprogrammi eelarve suureneb 3,3%
võrra (0,5 miljardit eurot). 2010 on kuulutatud vaesuse ja sotsiaalse
tõrjutuse vastu võitlemise Euroopa aastaks, mille eelarve on peaaegu
20 miljonit eurot, millest rahastatakse algatusi kõikides liikmesriikides.
ELi olulisima satelliitnavigatsiooniprojekti Galileo teiseks tegevusaastaks
eraldatakse 8% rohkem vahendeid (0,9 miljardit eurot). 
Lõviosa ühtekuuluvusfondi vahenditest läheb EL 12
riikidele
Tööhõive ja konkurentsivõime edendamiseks eraldatavast 62
miljardist eurost 49 on ette nähtud ühtekuuluvusmeetmeteks
kõikides liikmesriikides. Jätkub kasvav toetus 2004. ja 2007. aastal
ELiga ühinenud liikmesriikidele (EL 12). Esimest korda läheb
EL 12-le suurim osa ELi ühtekuuluvus- ja struktuurifondide vahenditest
(52%). Järjest tuntavamat mõju avaldavad EL 12 riikidele
makstavad suurenevad põllumajandustoetused: nüüd moodustavad need
toetuste kogusummast peaaegu 20% ehk 11 miljardit eurot. Tänu ühisele
põllumajanduspoliitikale, ühtsele turule ja kõrgematele
turuhindadele on EL 12 põllumajandustootjate sissetulek tänaseks
47% suurem kui enne ühinemist. Loodusvaradega seotud vahenditeks
eraldatakse kõikidele liikmesriikidele kokku 59 miljardit eurot, mille
hulka kuuluvad ka suurenenud keskkonna- ja maaelu arengu kulutused, mis kasvavad
ligikaudu 2,5% ehk peaaegu 15 miljardi euroni.
Euroopa majanduse elavdamise kava rahastamise teine etapp
2009. aasta aprillis jõudsid Euroopa Parlament, nõukogu ja komisjon
kokkuleppele vajaduses eraldada veel 5 miljardit eurot ELi suuremate energia- ja
lairiba-infrastruktuuriprojektide rahastamiseks ning ühise
põllumajanduspoliitika läbivaatamisest tulenevate probleemidega
tegelemiseks maapiirkondades. 2009. aastal teha otsustatud 2,6 miljardi euro
suurust rahasüsti täiendatakse 2,4 miljardi euroga 2010. aasta
eelarvest. Vahendite allikate üle otsustatakse 2010. aasta eelarvemenetluse
käigus. 
8 miljardit eurot välisabi
2010. aastal jätkab EL pingutusi vaesemate riikide abistamiseks ning
soovib säilitada oma tugevat positsiooni maailmas, et tulla toime
ülemaailmsete probleemidega, nagu kliimamuutus, toiduga kindlustatus ja
üleilmastumine. EL annab arenguriikidele abi arengukoostöö
rahastamisvahendi kaudu, mille eelarve suureneb 1,7% võrra, ulatudes 2,4
miljardi euroni. Ühinemiseelne abi (IPA) suureneb peaaegu 5% võrra ehk
1,6 miljardi euroni. ELi ühise välis- ja julgeolekupoliitika vahendid
kasvavad 16% võrra, küündides 282 miljoni euroni. 2010. aasta
eelarvest rahastatakse ka ühe miljardi euro suuruse eelarvega toiduabi
rahastamisvahendi viimast osa (170 miljonit eurot). 
Turvalisem EL kõigi jaoks
Kooskõlas ELi seitsmeaastase finantsraamistikuga kasvavad eelarves
kõige enam kulutused projektidele, mille eesmärk on kuritegevuse ja
terrorismi vastane võitlus ning rändevoogude haldamine. Nende
valdkondade kogueelarve on peaaegu 1 miljard eurot ning kasv 13,5%. 
ELi institutsioonide halduskulud seevastu suurenevad vähe – 2,1%,
nendest Euroopa Komisjoni kulutused isegi alla ühe protsendi (0,9%),
moodustades kokku 3,6 miljardit eurot.
Taust
Eelarves nähakse ette nii kulukohustused (õiguslik kohustus
eraldada rahalisi vahendeid, kui on täidetud teatavad tingimused) kui ka
maksed (sularaha või pangaülekanne toetuse saajale). ELi
lõplik eelarve võetakse vastu Euroopa Parlamendi täiskogu
istungil detsembris.
