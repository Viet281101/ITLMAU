IP/09/218
Brüssel, 5. veebruar 2009Tänavuse ELi auhinna „Erinevuste
poolt, diskrimineerimise vastu” võiduartiklidTäna antakse ajakirjanikele üle ELi
auhinnad „Erinevuste poolt, diskrimineerimise vastu”. Tihedas
konkurentsis tunnistati parimateks Prantsusmaal ilmunud artikkel
gei-jalgpalluritest ning Taanis ilmunud artikkel islami usku astunud naisest.
Kolmanda koha võitis Portugalis ilmunud artikkel ning mustlaste teema
eriauhinna võitis Kreeka ajakirjanik. Auhinnatseremoonia toimub täna
õhtul Prahas Kaiserstejnsky palees.
„Ajakirjandusel on tähtis roll diskrimineerimise, eelarvamuste ja
stereotüüpide vastases võitluses,” sõnas Euroopa
Komisjoni võrdsete võimaluste volinik Vladimír &#352;pidla.
„Mitmekesisus ja sotsiaalne sidusus on praeguses sotsiaalses ning
majandus- ja rahandusolukorras üha suurema tähtsusega.”
Tänasel tseremoonial avaldab Euroopa Komisjon tunnustust ajakirjanikele,
kes aitavad oma artiklite kaudu süvendada mitmekesisuse hüvede
mõistmist ja julgustavad lugejaid diskrimineerimise ja ebavõrdsuse
küsimuse üle lähemalt järele mõtlema. Tänavu
otsustas komisjon anda eriauhinna artikli eest, milles käsitleti
mustlastega seotud küsimusi.
Pascale Krémer, Le Monde'i ajakirjanik, võitis esimese
auhinna oma artikliga „Homophobie et football: la leçon de
Chooz” (Homofoobia ja jalgpall – Choozi õppetund) kohaliku
koondise gei-jalgpalluritest. Artiklis vaadeldakse, kuidas jalgpalliga seotud
reklaamiäri aitab kaasa geide ja lesbide jätkuvale
diskrimineerimisele, ning uuritakse positiivseid meetmeid, mida Euroopa
jalgpalliliigad on võtnud diskrimineerimise vähendamiseks.
Esimest kohta jagas Taani ajakirjanik Ole Hall ajalehest Morgenavisen
Jyllands-Posten. Tema artikkel „Danske muslimer udsat for
chikane” (Taani moslemeid ahistatakse) jutustab, kuidas ühiskonna
enamusse kuulunud taanlannadest saab islami usku astudes äkki nende
kodumaal väga eksponeeritud rahvusvähemuse liige. Nende suhtes
kehtivad ühiskonnas samasugused eelarvamused ja ilmutatakse samasugust
vaenulikkust nagu sisserännanud moslemite suhtes. 
Christiana Martins ja Marisa Antunes võitsid kolmanda koha artikliga
„Elite à prova de racismo” (Rassismikindel eliit)
vähemusrühmadest pärit edukatest portugallastest, kellel on
õnnestunud nähtamatutest tõketest läbi pääseda.
Artikkel ilmus Portugali päevalehes Expresso.
Eriauhinna sai mustlasteema käsitlemise eest ajalehe Eleftheros Tipos
ajakirjanik Mika Kontourousi artikli eest „Η
&#915;ι&#959;υ&#950;γι&#940;ν
&#963;π&#940;ει τα &#963;ύν&#959;ρα
τη&#962; φυ&#955;ή&#962; τη&#962;”
(Yuzyan murrab hõimupiiridest välja). Selles kirjeldatakse probleeme,
millega tuleb silmitsi seista mustlaskogukonnast pärit naisel, kes soovib
lahti öelda oma tavapärasest ühiskondlikust rollist.
Auhinnatseremoonia toimub Euroopa Komisjoni korraldatud seminari
„Erinevusi toetav ajakirjandus” raames. Seminaril tutvustatakse
üleeuroopalise uurimuse tulemusi heade ajakirjandustavade kohta, mis
aitavad võidelda diskrimineerimise vastu ja edendada mitmekesisust.
Seminaril osaleb üle 80 meediatöötaja ning
võrdõiguslikkuse küsimustega tegelevate ja valitsusväliste
organisatsioonide esindaja kõikjalt Euroopast.  
Ajakirjandusauhindade jagamine on üks paljudest teadlikkuse
tõstmise meetmetest, mis toimub ELi teavitamiskampaania „Erinevuste
poolt, diskrimineerimise vastu” raames.  Auhindade määramisel
tehti koostööd Euroopa noorte ajakirjanike assotsiatsiooni ja Euroopa
Ajakirjanike Liiduga.
Ajakirjandusauhindade võitjad selgusid 27 liikmesriigi poolt
1. jaanuarist kuni 31. oktoobrini 2008 esitatud 545 artikli
põhjal. Žüriiliikmed tõstsid esile esitatud artiklite
kvaliteeti. Kõik võitjad saavad auhinnaks uurimisreisi omal valikul
ühte ELi riiki.
Vt ka MEMO/09/51
Täiendav teave
Ajakirjandusauhind 2008 
http://journalistaward.stop-discrimination.infoKampaania „Erinevuste poolt, diskrimineerimise vastu”
http://www.stop-discrimination.infoUurimus „Erinevusi toetav ajakirjandus” 
http://www.media4diversity.eu/
