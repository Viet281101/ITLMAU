IP/09/792
Brüssel, 15. mai 200918.–20. mail tähistatakse Roomas
Euroopa merenduspäevaLäbi aegade on Euroopa jõukuse
saavutamisel olnud merel tähtis roll. Meie kontinendi rannajoone pikkus on
ligikaudu 70 000km, 22 ELi liikmesriiki 27st on kas rannikuriigid või
saareriigid. Meie merepiirkonnad on koduks 40%le elanikkonnast, sealt on
pärit 40% meie majandustoodangust ja need annavad tööd 5
miljonile inimesele. Seepärast tähistatakse Euroopa Liidus 20. mail
Euroopa merenduspäeva. Sel aastal korraldab komisjon 18.–20. mail
koostöös Itaalia valitsusega konverentsi Roomas. Sellest tähtsast
sündmusest võtavad osa sidusrühmad, valitsuste esindajad ja muud
osalejad ELi liikmesriikidest ning kolmandatest riikidest, eriti Vahemere
piirkonna riikidest, et arutada üldisi merega seotud probleeme Euroopas.
Euroopa merenduspäev on 2007. aastal käivitatud Euroopa Liidu
integreeritud merenduspoliitika tähtis meede.
„20. mail tähistame Roomas Euroopa merenduspäeva,“
ütles Euroopa Komisjoni president José Manuel Barroso. Ta lisas:
„Eurooplased on hästi teadvustanud oma merepärandi tähtsuse
ja selle tuleviku. Meie integreeritud merenduspoliitika sisaldab selget visiooni
merenduse valdkonnaga seonduva jõukuse, selle jätkusuutlikkuse ja
ohutuse tagamiseks. Samuti on see seotud kliimamuutuste vastu võitlemise ja
Euroopa majanduse konkurentsivõime taastamisega.“
Euroopa Komisjoni merenduse ja kalanduse volinik Joe Borg märkis:
„Euroopa Liidu integreeritud merenduspoliitika asetab traditsiooniliselt
perifeersesse valdkonda kuuluvad merendussektorid ja rannikualad uue,
dünaamilise ja kõikehõlmava jätkusuutliku majanduskasvu ja
tööhõive poliitika keskmesse. EL ja liikmesriigid on veendunud,
et ookeanide, merede ja rannikualade eripäradega tuleb tegeleda
kooskõlastatult ja sidusalt. Roomas peavad institutsioonid ja
sidusrühmad arutelusid ookeanide, merede ja rannikualade haldamise uute
lähenemisviiside üle kõikehõlmava integreeritud
poliitikastrateegia raames.
Merenduspäeva sidusrühmade konverentsil Roomas osalevad nii
äriringkondade kui ka kodanikuühiskonna esindajad, otsuselangetajad ja
ajakirjanikud EList ning kaugemalt, et arutleda sellistel teemadel nagu eri
poliitikasuunad ja –tavad, näiteks merenduse integreeritud haldamine,
uued tehnoloogiad, energia tootmine, mereruumi planeerimine, merede
seiresüsteemid, säästev rannikuturism, ühise
kalanduspoliitika reform jne. Konverentsil püstitatud seisukohti
kasutatakse Euroopa Liidu integreeritud merenduspoliitika edasiseks
arendamiseks. 
Nii enne kui ka pärast Rooma konverentsi korraldavad sidusrühmade
organisatsioonid konverentsi päevakorraga seonduvaid seminare ja esinevad
ettekannetega. Lisaks kesksele konverentsile Roomas toimub ligikaudu 40
väiksemat üritust ELi liikmesriikides. Nende ürituste hulgas on
nii konverentse, seminare, avatud uste päevi sadamates kui ka erinevaid
keskkonnaprojekte. 
Rooma konverentsi raames esinevad kõnega Itaalia peaminister Silvio
Berlusconi, Tšehhi Vabariigi kui Euroopa Liidu eesistujariigi esindaja,
Euroopa Komisjoni president José Manuel Barroso ja Euroopa Parlamendi
asepresident Rodi Kratsa-Tsagaropoulou. Konverentsil on kaks korraldajat:
Euroopa Komisjoni merenduse ja kalanduse volinik Joe Borg ning Itaalia
infrastruktuuri- ja transpordiminister Altero Matteoli. Lisaks esineb
konverentsil Itaalia välisminister Franco Frattini. Konverentsil esindavad
Euroopa Komisjoni veel selle asepresident ning ettevõtluse ja
tööstuse volinik Günter Verheugen ning Euroopa Komisjoni
asepresident ja selle transpordivolinik Antonio Tajani. Paneelaruteludel tehakse
kokkuvõtteid Euroopa Liidu integreeritud merenduspoliitika saavutuste kohta
alates selle käivitamisest ning arutletakse selle tuleviku üle. 
Pärast seda, kui Euroopa Komisjon esitas 2007. aasta oktoobris
integreeritud merenduspoliitikat käsitleva ettepaneku, mille riigipead ja
valitsusjuhid kinnitasid detsembris 2007. aastal toimunud Euroopa
Ülemkogul, on saavutatud tuntavat edu ühtse raamistiku loomisel,
millega kutsuda esile sünergiat ja lahendada merendusega seotud eri
poliitikavaldkondade vahelisi võimalikke vastuolusid. Kooskõlas
oktoobris 2007 avaldatud tegevuskavaga on komisjon juba esitanud ettepanekute
paketi merendusuuringute suurendamiseks ja ELi sadamate arendamiseks, mereruumi
planeerimise ja piirideta Euroopa meretranspordiruumi edendamiseks ning avamere
tuuleenergia tootmise suurendamiseks. Muude ettepanekute hulgas on olnud
kliimamuutusega kohanemise strateegiad, toetusmeetmed merendusalal ja
meretranspordi valdkonnas hõivatud töölistele ning eri
lähenemisviisid merenduse integreeritud haldamiseks. Kalandussektoris on
komisjon esitanud uued õigusaktid ebaseadusliku kalapüügi vastu
võitlemiseks, kontrolli ja jõustamise parandamiseks ning alustanud ELi
siseseid konsultatsioone ühise kalanduspoliitika reformimiseks.
Kasulikud lingid
Merenduspäev: http://ec.europa.eu/maritimeday
Sidusrühmade üritused Roomas: 
http://ec.europa.eu/maritimeaffairs/maritimeday/side_events_en.html
Sidusrühmade üritused liikmesriikides: 
http://ec.europa.eu/maritimeaffairs/maritimeday/events_in_member_states_en.html
Kolmepoolne deklaratsioon, mai 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
