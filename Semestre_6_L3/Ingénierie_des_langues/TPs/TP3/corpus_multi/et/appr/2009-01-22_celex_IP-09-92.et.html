IP/09/92
Brüssel, 22. jaanuar 2009Atraktiivsem Euroopa teadusruum, kuid
teadus- ja arendustegevuse intensiivsus on jäänud samaks: vale aeg
vähendada jõupingutusi!Täna avaldatud aruandes „2008. aasta
põhinäitajad teaduse, tehnoloogia ja konkurentsivõime
kohta” esitatakse esimest korda ülevaade aastatel 2000–2006
toimunud arengust nii ELi teadus- ja arendustegevusse investeerimisel kui ka
Euroopa teadusruumi (ERA) rakendamisel. Aruandest selgub, et Euroopas
tegutsevate teadlaste arv on suurenenud ning EL muutub välisriigi
teadlastele ja USAst teadus- ja arendustegevusse tehtavate erasektori
investeeringute jaoks üha atraktiivsemaks. Siiski seab teadus- ja
arendustegevuse intensiivsuse (teadus- ja arendustegevuse kulude osakaal SKPst)
seisak EL 27 tasandil ohtu ELi eesmärgi saada ülemaailmselt
konkurentsivõimeliseks teadmistepõhiseks ühiskonnaks. Hoolimata
paljude liikmesriikide suurenenud investeeringutest teadusuuringutesse ja nende
tõhusamatest teadussüsteemidest, on EL ikka veel kaugel Lissaboni
eesmärgi saavutamisest investeerida teadus- ja arendustegevusse 3% SKPst.
ELi tegevuse tulemuslikkust pärsivad äriühingute jätkuvalt
väikesed investeeringud teadus- ja arendustegevusse ning ELi
tööstuse struktuur, kus kõrgtehnoloogiasektoril on väiksem
osa kui USAs. Koos aruandega avaldatud 2008. aasta innovatsiooni tulemustabelis
on esitatud üksikasjalikud tulemused ELi innovatsiooni tulemuslikkuse
kohta. Mõlemast aruandest tuleneb, et EL peab muutma oma tööstuse
struktuuri, tõhustama innovatsiooni ning tagama teadus- ja arendustegevuse
parima kasutusviisi.
Kommenteerides neid aruandeid, märkisid Euroopa Komisjoni teadusvolinik
Janez Potočnik ning Euroopa Komisjoni asepresident, ettevõtluse ja
tööstuse volinik Günter Verheugen, et: „Praeguse kriisi
tingimustes ei ole õige aeg vähendada jõupingutusi
teadusuuringute investeeringuteks ja innovatsioonitegevuses. See on
väga oluline, kui Euroopa tahab kriisist väljuda endisest tugevamana
ning tegeleda kliimamuutuse ja üleilmastumisega seotud probleemidega. ELil
on selleks mitmeid vahendeid, eelkõige üha atraktiivsem Euroopa
teadusruum ja innovatsioonitulemuste pidev paranemine. Siiski tuleb veel teha
tööd, eelkõige seoses äriühingute vähese
investeerimisega. Komisjoni algatused parandada ELi teadusuuringute
tulemuslikkust, edendada innovatsiooni ja arendada kõrgtehnoloogilisi turge
aitab ELil liikuda õiges suunas.”
Teaduse, tehnoloogia ja konkurentsivõime 2008. aasta aruande peamised
järeldused on:
1. Teadusuuringud on oluline konkurentsitegur globaliseeruvas maailmas.Teaduse ja tehnoloogia valdkonnas on esile kerkinud tugevad tegijad,
eelkõige Aasias. Teadmised on jaotunud ühtlasemalt ning ELi osa selles
on alla 25%. Euroopa teadusruum peab maailmas muutuma atraktiivsemaks, avatumaks
ja konkurentsivõimelisemaks.
2. ELi teadus- ja arendustegevuse üldintensiivsus püsib
muutumatuna, kuid liikmesriigiti on olukord erinev. 
Kõik ELi liikmesriigid on aastatel 2000–2006 suurendanud oma
kulusid teadus- ja arendustegevusse, mis näitab otsustavust tegutseda
Lissaboni strateegia eesmärkide saavutamise nimel. Siiski jäi SKP
kasvumäär kogu perioodi jooksul samaks, seega on teadus- ja
arendustegevuse intensiivsus alates 2005. aastast olnud ligikaudu
1,84%[1]. Ajavahemikul
2000–2006 intensiivistasid 17 liikmesriiki – peamiselt
järelejõudmisprotsessis olevad riigid – oma teadus- ja
arendustegevust, kuid nende 10 liikmesriigi puhul, kes moodustavad 47% ELi
SKPst, on tegemist teadus- ja arendustegevuse intensiivsuse vähenemisega.
Jaapan on intensiivistanud oma teadus- ja arendustegevust 3,04%-lt 3,39%-le,
Korea 2,39%-lt 3,23%-le ning Hiina, kes jõuab kiiresti järele,
suurendas kulude osakaalu 0,90%-lt 1,42%-le.
3. Erasektori investeeringud on siiski liiga väikesed. 
Peamine põhjus teadus- ja arendustegevuse intensiivsuse erinevuses ELi
ja tema konkurentide vahel seisneb äriühingute investeeringutes
teadus- ja arendustegevusse, mis ELis vähenesid aastatel 2000–2005,
samal ajal kui need oluliselt suurenesid USAs, Jaapanis ja Hiinas. See on
enamasti tingitud teadusmahuka kõrgtehnoloogilise tööstuse
väiksusest ELis. Suuresti teadmistel põhineva majanduse loomine
nõuab struktuurimuutusi, millega intensiivistatakse teadus- ja
arendustegevust eri sektorites ning suurendatakse kõrgtehnoloogiasektori
osakaalu ELi majanduses. Selleks on vaja raamtingimusi, mis soodustavad kiiresti
kasvavate kõrgtehnoloogiliste VKEde ja innovatsioonisõbralike turgude
arendamist ning üleeuroopaliste patentidega seotud kulude
vähendamist.
4. Teadusuuringute pädevus: teadlaste arvu suurenemine, kuid
teadmiste kasutamise tase on konkurentidest madalam. 
ELis on teadlaste arv alates 2000. aastast suurenenud kaks korda kiiremini
kui USAs ja Jaapanis, isegi kui teadlaste osatähtsus tööjõus
on endiselt madal. Teadusuuringute mõju seisukohalt on EL ikka veel maailma
suurim teaduslikult põhjendatud teadmiste looja (väljaannete arvu
järgi), kuid tema panus olulise tähtsusega publikatsioonide
väljaandmisse on väiksem kui USA-l. 
5. Suurem atraktiivsus välisinvestorite ja välisriikide
teadlaste jaoks. 
EL on suurendanud USAst teadus- ja arendustegevusse tehtavate erasektori
investeeringute osakaalu, hoolimata Aasia kui teadus- ja arendustegevuse uue
asukoha esilekerkimisest. 2005. aastal tegid USA tütarettevõtted 62,5%
oma investeeringutest teadus- ja arendustegevusse ELis ja üksnes 3,3%
Hiinas. Samuti on suurendatud kolmandate riikide teaduse ja tehnoloogia
spetsialistide osatähtsust.
Lisateave:
Täielik aruanne „2008. aasta põhinäitajad teaduse,
tehnoloogia ja konkurentsivõime kohta” on avaldatud:
http://ec.europa.eu/research/era/
Täielik aruanne 2008. aasta innovatsiooni tulemustabeli kohta on
avaldatud:
http://www.proinno-europe.eu/metricsVt ka MEMO/09/19
+ IP/09/112
+ MEMO/09/18
[1] Esialgsed andmed 2007.
aasta kohta: 1,83%
