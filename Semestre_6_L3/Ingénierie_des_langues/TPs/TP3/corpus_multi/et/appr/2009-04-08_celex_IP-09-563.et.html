IP/09/563
Brüssel, 8. aprill 2009Kalandus: Euroopa vesiviljelussektori
võimalused tuleb täielikult ära kasutadaVesiviljelus on juba praegu maailma üks
kõige kiiremini kasvavaid toidusektoreid, mis annab poole planeedi
söögikalast, aga tema võimalused on palju suuremad. EL on
kehtestanud ranged standardid, et vesiviljeluse põhimõtted ja meetodid
teeniksid säästva kasvu huve; meie vesiviljelustööstus on
maailmas teadusuuringute ja tehnilise arengu poolest esirinnas. Kuid tipposkuste
areng ei ole kajastunud tootmises, mis on ELis jäänud samale tasemele,
samas kui mujal maailmas on see kohati märgatavalt kasvanud. Komisjon
käsitleb seda olukorda oma tänases teatises ja on võtnud
nõuks anda ELi vesiviljelussektorile säästvaks kasvuks uut
hoogu.
„Vesiviljelust ootab suur tulevik Euroopa teadlike tarbijate
varustamisel kõrgekvaliteediliste ja tervislike kalatoodetega. Kahjuks on
sektori tänane võimsus kaugel sellest, mis ta võiks saavutada. On
ülim aeg hakata seda strateegilise tähtsusega sektorit
väärikalt kohtlema ning anda talle sõna otseses mõttes
ruumi, kus ta saaks areneda," tõdes merenduse ja kalanduse volinik Joe
Borg.
Tänases teatises uurib komisjon ELi vesiviljelustootmise paigalseisu
algpõhjuseid ja otsib võimalusi sektori konkurentsivõime,
säästvuse ja majandamise parandamiseks.
Esiteks võiks sektori konkurentsivõimet tõsta nii, et
jätkata teadusuuringute ja tehnilise arengu tugevat toetamist, planeerida
paremini rannikualade ja vesikondade ruumijaotust, et vesiviljelussektoril oleks
lihtsam ruumi ja vee pärast teiste sektoritega konkureerida, ning
lülitada sektori spetsiifilised vajadused ELi kalandustoodete
turupoliitikasse. Teiseks suudab sektor jätkusuutlikuks jääda
juhul, kui jätkab keskkonnasõbralike tootmismeetodite kasutamist, peab
kinni loomade tervishoiu ja heaolu rangetest standarditest ning tarbijakaitse
kõrgest tasemest. Kolmandaks tuleb rohkem panustada sektori paremasse
imagosse ja majandamisse.  Vesiviljeluse edu sõltub suurel määral
sellest, kas riigi ja kohaliku tasandi ettevõtluskeskkond on
ettevõtjasõbralik. Siit tuleb ka komisjoni soov anda liikmesriikidele
ja piirkondlikele valitsustele juhtnööre, et kohalikul, riigi ja ELi
tasandil võetavad sihtotstarbelised meetmed aitaksid sektoril oma ressursse
paremini kasutusele võtta.
Komisjon on veendunud, et tugev vesiviljelustööstus, millele on
jälle elu sisse puhutud, toimib kasvu katalüsaatorina ka temaga seotud
sektorites ning aitab maa- ja rannikupiirkondadel edasi areneda. Lisaks oleks
tarbijatel rõõmu tervislikust ja kõrgekvaliteedilistest toidust,
mis on toodetud keskkonnasõbralikult. Siin on nimetatud üksnes
mõned olulisemad eelised, mida annaks kõikidel Euroopa
haldustasanditel ühiste meetmete võtmine selleks, et
vesiviljelussektori võimalusi täielikult ära kasutada.
Lisateave:
http://www.ec.europa.eu/fisheries/cfp/aquaculture_processing/aquaculture_en.htm
Memo/09/161
