IP/09/967   Brüssel, 19. juuni 2009   Haldusprotseduuride elektrooniline vormistamine: Euroopa Komisjon edendab kaasaegse tehnoloogia abil piiriüleseid teenuseid  Euroopa Komisjon kaasrahastab Austria, Hollandi, Itaalia, Kreeka, Poola, Prantsusmaa ja Saksamaa ühisprojekti, millega aidatakse haldusasutustel täiustada teenindussektori sidusteenuseid.  2009. aasta lõpuks loovad kõik ELi liikmesriigid ühtsed kontaktpunktid, kus ettevõtjad saavad haldusprotseduure vormistada elektrooniliselt.  See võimaldab näiteks Belgia teenusepakkujal täita Internetis kõik vajalikud formaalsused, et avada kohvik Hollandis. Katseprojekti käigus üritatakse aga veelgi tõsta elektrooniliste protseduuride kvaliteeti. Katseprojekti investeeritakse kolme aasta jooksul rohkem kui 14 miljonit eurot, millest pool tuleb ELi konkurentsivõime ja uuendustegevuse raamprogrammist.  „Uusimasse infotehnoloogiasse investeerimine on just see vahend, millega edendada koostööd haldusasutuste vahel ja hõlbustada ettevõtjate pääsu teiste liikmesriikide turgudele,” sõnas ELi infoühiskonna ja meedia volinik Viviane Reding. „Sidusteenuste pakkumine ja bürokraatia vähendamine annavad Euroopa ettevõtjatele võimaluse laiendada tegevust uutele turgudele, mis omakorda hoogustab kauplemist ELis. Tulemuseks on suurem majanduskasv ja rohkem töökohti ühtsel turul.”  Teenustesektor on Euroopa majanduskasvu ja töökohtade peamine allikas ning annab ligikaudu 70% ELi SKPst. Viimastel aastatel on 95% kõigist uutest töökohtadest loodud just teenustesektoris. Kaupade vaba liikumine ELis juba toimib, kuid teenuste siseturu võimalusi ei ole veel täielikult ära kasutatud. Juriidiliste ja haldustõkete tõttu on teenusepakkujate asumine teistesse riikidesse või teenuste piiriülene pakkumine endiselt keeruline.  Euroopa Komisjoni käivitatud katseprojektis, milles komisjon teeb koostööd Austria, Hollandi, Itaalia, Kreeka, Poola, Prantsusmaa ja Saksamaaga, töötatakse välja uued tehnilised lahendused, et tõsta haldusasutuste pakutavate elektrooniliste piiriüleste teenuste kvaliteeti. 2009. aasta lõpuks on kõikides ELi riikides olemas ühtsed kontaktpunktid, kus ettevõtjad saavad vormistada kõik protseduurid ja täita kõik formaalsused ühes kohas. Kontaktpunktidele tuginedes püütakse katseprojekti abil viia eri liikmesriikides kasutatavad meetodid omavahel kooskõlla. Edendatakse elektrooniliste teenuste kasutamist ja ühtsete nõuete väljatöötamist, kehtestatakse ELi-siseste turvaliste tehingute ühtsed standardid ning arendatakse edasi parimaid tavasid, avatud spetsifikatsioone ja kasutajasõbralikke lahendusi.  Taust:   Katseprojekt „Simple Procedures Online for Cross-border Services” (SPOCS) on laiaulatuslik ning seda kaasrahastatakse Euroopa Komisjoni info- ja kommunikatsioonitehnoloogia poliitika toetusprogrammist, millega soodustatakse kommunikatsioonitehnoloogiate laiemat kasutuselevõttu ja parimate kasutusviiside leidmist kodanike, ettevõtjate ja valitsusasutuste seas ning edendatakse seeläbi uuendustegevust ja konkurentsivõimet. Kõnealune programm on osa ELi  konkurentsivõime ja uuendustegevuse raamprogrammist  , mille eesmärk on suurendada Euroopa ettevõtjate konkurentsivõimet ja mille eelarve aastatel 2007–2013 on üle 6,3 miljardi euro (   IP/05/391   ).    ELi teenustedirektiivi   kohaselt peavad kõik ELi liikmesriigid looma 2009. aasta lõpuks ühtsed kontaktpunktid, kust ettevõtjad saavad hõlpsalt kogu vajaliku teabe ning kus nad saavad vormistada kõik vajalikud protseduurid elektrooniliselt, ilma et oleks vaja võtta ühendust mitme haldusasutuse või kutseorganisatsiooniga.  Laiaulatuslikke katseprojekte juhivad osalejariigid ning need keskenduvad tehnoloogiapõhiste lahenduste võimaldamisele piiriüleste teenuste tarbeks riiklikul, piirkondlikul ja kohalikul tasandil. Laiaulatuslike katseprojektidega püütakse leida ühised nõuded, et neid edasi arendada ja levitada, mis võimaldaks eri siseriiklikel süsteemidel omavahel suhelda ning seotud olla, et kodanikud ja ettevõtjad saaksid ühtse turu eeliseid täiel määral ära kasutada.  Projektis võetakse aluseks töö, mis on tehtud varasemate laiaulatuslike projektide käigus, mis võimaldavad ELi kodanikel kasutada   elektroonilise isikutunnistuse   abil avalikke teenuseid igal pool Euroopas (   IP/08/824   ), samuti   projekti   raames, mis võimaldab ettevõtjatel osaleda avaliku sektori hankemenetlustes elektrooniliselt kogu Euroopas (   IP/08/785   ). 2008. aastal käivitas komisjon ka projekti Smart Open Services (SOS), mis hõlmas meditsiiniandmete piiriülest vahetamist (   IP/08/1075   ).  E-valitsus:     http://ec.europa.eu/egovernment          Info- ja kommunikatsioonitehnoloogia poliitika toetusprogramm:     http://ec.europa.eu/information_society/activities/ict_psp     Euroopa Komisjoni konkurentsivõime ja uuendustegevuse raamprogramm:     http://ec.europa.eu/cip/index_en.htm     ELi teenustedirektiiv:     http://ec.europa.eu/internal_market/services/services-dir/index_en.htm
