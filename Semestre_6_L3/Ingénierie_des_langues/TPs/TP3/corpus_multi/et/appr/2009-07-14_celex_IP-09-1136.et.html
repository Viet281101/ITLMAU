IP/09/1136    Brüssel, 14. juuli 2009    Euroopa Komisjon ajakohastab Euroopa õhuruumis keelatud lennuettevõtjate nimekirja  Euroopa Komisjon võttis eile õhtul vastu ühenduse üheteistkümnenda ajakohastatud nimekirja lennuettevõtjate kohta, kellel on keelatud Euroopa Liidus tegutseda; nimekirja kanti veel kaks riiki.  Selle ajakohastatud nimekirjaga tühistab komisjon viiele lennuettevõtjale kehtestatud tegevuskeelu, kuna nad on ohutusstandardeid piisavalt parandanud.  „Lennuohutuse valdkonnas me järeleandmisi teha ei tohi, me peame säilitama valvsuse; kodanikel on õigus lennata turvaliselt ükskõik millisesse maailma paika,” ütles komisjoni asepresident Antonio Tajani, lisades: „me ei nõustu sellega, et lennuettevõtjad kohaldavad Euroopa-siseste ja Euroopast väljaspool toimuvate lendude suhtes erinevaid standardeid – on viimane aeg, et kõik riigid oma lennuohutuspoliitika üle vaataksid; ohutusnõuetele mittevastavate lennuliinide tegevus tuleks kõikjal keelustada. Kõnealune nimekiri on Euroopa lennuohutuse paranemisele tõhusalt kaasa aidanud. Me peaksime järk-järgult liikuma maailma eri rahvaste koostööl põhineva rahvusvahelise strateegia suunas.”   Uus nimekiri asendab eelmise ja on juba kättesaadav komisjoni veebisaidil (   http://ec.europa.eu/transport/air-ban/   ).   Viimase ajakohastatud nimekirja põhjal võib teha kaks olulist järeldust:  esiteks, nimekiri on mõjus ajend ohutuspuudujääkide kõrvaldamiseks;  lennuettevõtjate kustutamine nimekirjast on tõepoolest võimalik, kui asjaosalised võtavad tõhusad parandusmeetmed kõigi asjakohaste ohutustandardite järgimiseks. Teiseks, ühenduse nimekirja on hakatud käsitama pigem lennuohutuse tagamist ennetava vahendina kui karistusmeetmena. Võib tuua arvukalt näiteid selle kohta, et ühendus on potentsiaalsed ohutusprobleemid lahendanud edukalt juba eos, enne kui ta on olnud sunnitud võtma drastilisi meetmeid ja kehtestama piiranguid.  Ühendus tunnustab Indoneesia tsiviillennundusameti suuri edusamme ja saavutusi lennuohutuse valdkonnas. Pärast tegevuskeelu kohaldamist 2007. aasta juulis võib neli lennuettevõtjat – Garuda Indonesia, Airfast Indonesia, Mandala Airlines ja Premiair nimekirjast kustutada, kuna Indoneesia tsiviillennundusamet tagab rahvusvaheliste ohutusstandardite järgmise kõnealuste lennuettevõtjate poolt.  Tai lennuettevõtja One Two Go on nimekirjast kustutatud, kuna Tai pädevad asutused on kõnealuse lennuettevõtja lennuettevõtja sertifikaadi kehtetuks tunnistanud. Euroopa Komisjon tunnustab Angola tsiviillennundusega tegelevate pädevate asutuste ja lennuettevõtja TAAG Angola Airlines edusamme kõigi kindlakstehtud ohutuspuudujääkide järkjärgulisel kõrvaldamisel. Kõnealusel juhul aitas Angola ja Portugali tsiviillennundusega tegelevate pädevate asutuste poolt allkirjastatud koostöö ja abistamise leping taasalustada lende Portugali, mida teostatakse vaid teatavate õhusõidukitega ja väga rangetel tingimustel. Nimekirja ajakohastamine rõhutab jätkuvat ka dialoogi teatavate riikidega seoses asjaomaste riikide lennuettevõtjate ohutusega. Pärast tõendite saamist ohutusstandardite tõhustamise kohta jälgitakse tähelepanelikult mitmeid Venemaa lennuettevõtjaid, kelle suhtes Venemaa pädevad asutused on kehtestatud tegevuspiirangud. Lisaks tunnustatakse nimekirja ajakohastamisega Indoneesia, Gaboni, Ukraina ja Angola pädevate asutuste jõupingutusi järelevalvekohustuste täitmise tõhustamisel, et parandada lennuohutust ja teha selleks komisjoniga tihedat koostööd. Sambia ja Kasahstani pädevate asutuste järelevalvesüsteemis kindlaks tehtud ohutuspuudujäägid põhjustasid tegevuskeelu kehtestamise kõnealuse kahe riigi kõigi lennuettevõtjate suhtes, välja arvatud Kasahstani lennuettevõtja Air Astana, kelle lennud ühendusse on rangetel tingimustel külmutatud. Siiski kohaldatakse nii praeguses kui ka varasemates ajakohastatud nimekirjades kõikide nimetatud lennuettevõtjate suhtes prioriteetseid kontrolle ühenduse lennujaamade seisuplatsidel, et tagada asjakohaste ohutusstandardite pidev järgimine.  Seepärast on praegu ühenduse nimekirja kantud üheksa lennuettevõtjat, kelle tegevus Euroopa Liidus on täielikult keelatud – Korea Rahvademokraatliku Vabariigi lennuettevõtja Air Koryo, Sudaani lennuettevõtja Air West, Afganistani lennuettevõtja Ariana Afghan Airlines, Kambodža lennuettevõtja Siem Reap Airways International, Rwanda lennuettevõtja Silverback Cargo Freighters ja Ukraina lennuettevõtjad Motor Sich, Ukraine Cargo Airways, Ukrainian Mediterranean Airlines ja Volare, 12 riigi – Angola, Benini, Kongo Demokraatliku Vabariigi, Ekvatoriaal-Guinea, Gaboni (v.a kolm lennuettevõtjat, kes tegutsevad piirangute ja tingimuste alusel), Indoneesia (v.a neli lennuettevõtjat, kes on nimekirjast kustutatud), Kasahstani (v.a üks lennuettevõtja, kes tegutseb piirangute ja tingimuste alusel), Kirgiisi Vabariigi, Libeeria, Sierra Leone, Svaasimaa ja Sambia kõik lennuettevõtjad (246) ning 7 lennuettevõtjat – TAAG Angola Airlines, Kasahstani lennuettevõtja Air Astana, Gaboni lennuettevõtjad Gabon Airlines, Afrijet ja SN2AG, Air Bangladesh ja Air Service Comores, kellel on lubatud tegutseda piirangute ja tingimuste alusel.   Rahvusvahelise Tsiviillennunduse Organisatsiooni (ICAO) ohutusalased auditid on tegevuskeelu kehtestamise alustala ja üks ühistest kriteeriumidest. Seepärast on koostöö tõhustamine ICAOga kõnealuses valdkonnas väga oluline. See oli komisjoni asepresidendi Antonio Tajani ja ICAO nõukogu presidendi Roberto Kobehi 9. juulil toimunud kohtumise põhiteema. Eeskirjade toimimist käsitlev aruanne, mis avaldatakse käesoleva aasta jooksul, sisaldab ka ettepanekuid rahvusvahelise mõõtme tugevdamiseks.
