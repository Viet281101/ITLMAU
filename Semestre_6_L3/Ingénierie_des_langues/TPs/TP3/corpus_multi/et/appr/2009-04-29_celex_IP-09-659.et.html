IP/09/659
Brüssel, 29. aprill 2009Riigiabi:
komisjon võtab vastu lihtsustamispaketi, et kiirendada riigiabiotsuste
tegemistKomisjon
on võtnud vastu riigiabi lihtsustamispaketi, mis sisaldab parimate tavade
juhendit ja teatist lihtsustatud korra kohta. Mõlema dokumendi eesmärk
on suurendada tõhusust, läbipaistvust ja prognoositavust
riigiabimenetluse kõigis etappides, edendades seejuures komisjoni ja
liikmesriikide vahelist vabatahtlikku koostööd. Mõlemas tekstis
soovitatakse liikmesriikidel enne abimeetmest teatamist tihendada kontakte
komisjoniga, et vältida võimalikke raskusi menetluse varases etapis
ning kaasata nii keerukate kui ka lihtsate juhtumitega tegelemiseks
täiustatud planeerimisvahendid.  Lihtsustamispaketi vastuvõtmine on
tähtis samm reformikavas, mille komisjon kuulutas välja oma 2005.
aasta riigiabi tegevuskavaga (vt IP/05/680).
Konkurentsivolinik
Neelie Kroes kommenteeris seda järgmiselt: „Riigiabi
lihtsustamispaketist saavad kasu ettevõtjad, sest lihtsustatakse kiiremate
riigiabiotsuste vastuvõtmist tänu juba varakult tehtavale paremale
koostööle liikmesriikide ja komisjoni vahel. Võttes vastu
parimate tavade juhendi ja teatise lihtsustatud korra kohta, on komisjon
täitnud oma lubaduse ajakohastada ja lihtsustada riigiabimenetlusi, nagu
sätestatud riigiabi tegevuskavas.” 
Lihtsustamispaketiga
soovitakse lihtsustada ja kiirendada nii lihtsate riigiabimenetluste kui ka
uudseid probleeme tekitavate keerukate juhtumite uurimist ning kaebuste
käsitlemist. See on kooskõlas 2005. aasta riigiabi tegevuskava
eesmärgiga (IP/05/680)
kohaldada riigiabi valdkonnas tõhusamaid, lihtsamaid ja prognoositavamaid
menetlusi. Paketi üle on peetud nii liikmesriikide kui ka väliste
huvirühmadega ulatuslikke arutelusid (vt IP/08/1950)
ning vastukaja on olnud  peamiselt positiivne.
Parimate tavade
juhendis kirjeldatakse üksikasjalikult seda, kuidas riigiabimenetlusi
tuleks praktikas kohaldada, eelkõige seoses nende kestuse,
läbipaistvuse ja prognoositavusega. Juhend sisaldab teatavat hulka
vabatahtlikke kokkuleppeid komisjoni ja liikmesriikide vahel, et muuta menetlus
riigiabi uurimise kõigis etappides sujuvamaks ja prognoositavamaks. Seda
kohaldatakse kõikide juhtumite suhtes, mis ei kuulu üldise grupierandi
määruse kohaldamisalasse (vt IP/08/1110)
või mille suhtes ei kohaldata teatist lihtsustatud korra kohta.
Parimate tavade juhend põhineb komisjoni ja liikmesriikide ühisel
kohustusel. Ühelt poolt pakub komisjon korrapärasemalt võimalusi
teatise esitamisele eelnevate kontaktide loomiseks, et parandada teadete
kvaliteeti ja täielikkust. Eriti uudsete, keerukate või
kiireloomuliste juhtumite puhul kasutatakse edaspidi ühist planeerimist.
Samuti üritab komisjon jaotada teabetaotlused rühmadesse. Teiselt
poolt kutsutakse liikmesriike üles vastama kiiremini ja põhjalikumalt
komisjoni taotlustele seoses konkreetse juhtumiga. 
Selle saavutamiseks tehakse juhendis ettepanek olemasolevate menetluslike
vahendite täpseks kohaldamiseks, et julgustada liikmesriike kiiresti
reageerima ja tagada menetluste toimimine. Parimate tavade juhendiga tahetakse
parandada ka kaebuste käsitlemise korda. Parandused hõlmavad
soovituslikke tähtaegu ja kaebuse esitajate paremat teavitamist. 
Lihtsustatud korra eesmärk on parandada lihtsate juhtumite
käsitlemist komisjonis. Selliste juhtumite hulka kuuluvad olemasolevate
horisontaalsete vahendite või komisjoni väljakujunenud otsustustavaga
kooskõlas olevad juhtumid. Komisjon soovib tagada ilmselgelt
ühisturuga kokkusobiva abi heakskiitmise ühe kuu jooksul, kui
liikmesriik esitab üksikasjaliku teate. Selleks on teatises esitatud ka
näidisloetelu abimeetmetest, mida võib põhimõtteliselt
menetleda lihtsustatud korras. Kõnealune loetelu sisaldab muu hulgas
teatavat liiki abi VKEdele, keskkonnaabi, innovatsiooniabi ning
päästmis- ja ümberkorraldamisabi. 
Uus menetlus peaks olema mitte ainult kiirem, vaid ka läbipaistvam:
huvirühmadel avaneb võimalus esitada märkusi kavandatava
riigiabimeetme kohta, sest meetmed, millest liikmesriik on teatanud lihtsustatud
menetluse kohaselt, avaldatakse eelnevalt komisjoni veebilehel.
Kumbagi mainitud algatust ei ole kavas kohaldada meetmete suhtes, millest
liikmesriik teatab seoses praeguse finants- ja majanduskriisiga, sest selliste
meetmete jaoks on kehtestatud juhtumipõhised sisemenetlused, et komisjon
saaks teatatud meetmetega viivitamatult tegeleda.
Juhend ja teatis on
kättesaadavad komisjoni veebilehel inglise, prantsuse ja saksa keeles:
http://ec.europa.eu/competition/state_aid/reform/reform.html
Eelnimetatud dokumendid avaldatakse peagi ka teistes keeltes.
Lisateabe saamiseks vt MEMO/09/208.
