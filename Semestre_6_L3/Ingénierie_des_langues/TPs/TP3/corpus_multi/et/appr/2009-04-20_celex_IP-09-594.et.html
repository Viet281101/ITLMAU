IP/09/594
Brüssel, 20. aprill 2009Tarbijakaitse: RAPEXi
2008. aasta aruanne näitab ohtlike kaupade avastamise
suurenemistEuroopa Komisjoni täna avaldatud toiduks
mittekasutatavate ohtlike toodete kiirhoiatussüsteemi (RAPEX)
käsitlevast aastaruandest selgub, et ELi turult kõrvaldatud ohtlike
tarbekaupade arv suurenes 2008. aastal 16 % võrra võrreldes 2007.
aastaga. Teatamiste kasv 1605 teatiselt 2007. aastal 1866 teatisele eelmisel
aastal näitab, et RAPEXi süsteemi võime on 2008. aastal
jätkuvalt paranenud pärast seda, kui Euroopa Komisjon ja liikmesriigid
on teinud märkimisväärseid investeeringuid vahenditesse ja
koolitustesse. Ka tarbekaupade ohutusega tegelevad Euroopa ettevõtjad
võtavad oma tooteohutuse valdkonna kohustusi järjest tõsisemalt
ja kõrvaldavad oma ohtlikud tooted turult kiiremini. 2008. aastal teatati
kõige sagedamini probleemidest seoses mänguasjade ja imikutarvete
(näiteks jalgrattad, käimistoolid, hällid ja lutid),
elektriseadmete ja mootorsõidukitega. RAPEXi kaudu esitatud Hiina
päritolu tooteid käsitlevate teatiste arv suurenes 52 %-lt 2007.
aastal 59 %-le 2008. aastal. See on põhjustatud sellest, et
turujärelevalveasutused on keskendunud nendele toodetele, mida peetakse
ohtlikemaks. 
Tarbijakaitse volinik Meglena Kuneva ütles: „Aruanne annab
väga selge signaali sellest, et tooteohutuse küsimuses ei tohi
loorberitele puhkama jääda. 2009. aasta suurim väljakutse on
tagada, et tooteohutust ei lükataks finantskriisi ajal tagaplaanile, et
ettevõtjad jätkaksid oma kohustuste täitmist tarbijate ees ja et
liikmesriigid eraldaksid piisavalt vahendeid täitemeetmeteks. Tooteohutus
ei ole luksus. Aruandes näidatakse selgelt, milliste probleemidega peame
tegelema, ja see annab selge signaali sellest, et tooteohutuse küsimuses ei
tohi teha hinnaalandust kulutuste osas ega suhtuda küsimusse hooletult.
Vastupidi, finantskriisi ajal muutub hind tarbijatele väga oluliseks,
mistõttu peame tegema rohkem ja olema jätkuvalt väga
tähelepanelikud.”
Ohtlikest toodetest teatamiste arv kasvab jätkuvalt
RAPEXi süsteemi kaudu edastatud teatiste koguarv on alates 2004. aastast
(mil RAPEXi õiguslikuks aluseks olev üldine tooteohutust käsitlev
direktiiv võeti üle liikmesriikide riiklikku õigusesse)
järk-järgult suurenenud. Viiendal kehtivusaastal on teatiste arv
neljakordistunud 468 teatiselt (2004. aastal) 1866 teatisele (2008. aastal).
2008. aastal suurenes teatiste arv 16 % võrra võrreldes 2007. aastaga.
RAPEXi teatiste kasvu võib panna selliste tegurite arvele nagu
riigiasutuste tõhusamad tooteohutuse valdkonna täitemeetmed,
ettevõtjate suurem teadlikkus oma kohustustest, parem koostöö
kolmandate riikidega ja Euroopa Komisjoni kooskõlastava võrgustiku
loomine liikmesriikides.
Kõik riigid panustavad RAPEXi süsteemi
Kõik ELi riigid osalevad RAPEXi süsteemis, avastades uusi ohtlikke
tooteid ja teatades nendest ning tagades saadud teabele reageerimiseks vajalikud
järelmeetmed. Süsteemis osalemise aktiivsus suurenes kaheteist
liikmesriigi puhul, kes teatasid rohkematest ohtlikest toodetest kui 2007.
aastal. Kõige rohkem teatisi esitasid Saksamaa (205 teatist), Hispaania
(163 teatist), Slovakkia (140 teatist), Kreeka (132 teatist) ja Ungari (129
teatist). Nende riikide esitatud teatised moodustasid 50 % kõikidest
teatistest, mis esitati süsteemi kaudu tõsist ohtu kujutavate toodete
kohta.
Mänguasjad, elektriseadmed ja mootorsõidukid on nimekirja
tipus
Mänguasjad (498 teatist), elektriseadmed (169 teatist) ja
mootorsõidukid (160 teatist) üksi moodustasid 53 % kõikidest
tõsist ohtu kujutavaid tooteid käsitlevatest teatistest 2008. aastal.
Need tulemused on kooskõlas RAPEXi 2007. aasta tulemustega. Tekstiiltooted,
sealhulgas rõivad (140 teatist) olid 2008. aastal sageduselt neljas
tootekategooria, mille kohta RAPEXi kaudu teatisi esitati.
Hiina päritolu toodete kohta esitati rohkem teatisi 
Hiinas valmistatud tõsist ohtu kujutavate toodete kohta esitati 2008.
aastal RAPEXi süsteemi kaudu kokku 909 teatist. RAPEXi kaudu teatatud Hiina
päritolu toodete arv suurenes 52 %-lt 2007. aastal 59 %-le 2008. aastal.
Teatiste arvu kasvu puhul tuleb arvesse võtta mitmeid tegureid, nagu
Hiinast ELi imporditud kaupade hulga suurenemine, riiklikul tasandil
võetavate täitemeetmete keskendumine Hiina päritolu toodetele
ning tõhusam koostöö Hiina ja ELi vahel. 
Aruandest selgub, et Hiina ametiasutused oma turul järjest rohkem
võtnud piiravaid meetmeid, võttes aluseks RAPEXi süsteemist
saadud teavet, mida edastatakse Hiinale rakenduse RAPEX-CHINA kaudu (loodud
2006. aasta septembris). Hiina ametiasutuste võetud parandusmeetmetest
teatatakse komisjonile 2007. aastal loodud kvartaliaruannete süsteem kaudu.
Rakenduse loomisest alates on AQSIQ uurinud 669 RAPEXi teatist. 352 juhul (53 %)
on uurimise tulemusel kas AQSIQ või vabatahtlikult Hiina tootja või
eksportija võtnud ennetavaid või piiravaid meetmeid (näiteks
ekspordikeeld või selle peatamine, Hiina tootja või eksportija
üle tehtav tõhusam järelevalve).
Lisateave: MEMO/09/167
ja http://ec.europa.eu/consumers/safety/rapex/index_en.htm
