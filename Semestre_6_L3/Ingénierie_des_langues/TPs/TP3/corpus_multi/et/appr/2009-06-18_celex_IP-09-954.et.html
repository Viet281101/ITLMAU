IP/ 09/954  Brüssel, 18 juuni 2009 Euroopa Liidu mahetootelogo konkursile tööde esitamise tähtaega on pikendatud 6. juulini 2009  Euroopa Komisjoni põllumajanduse ja maaelu arengu peadirektoraat pikendab Euroopa Liidu mahetootelogo konkursile tööde esitamise tähtaega vaid mõni päev enne konkursi lõppemist. Disainiüliõpilased kõigist 27st ELi liikmesriigist on kutsutud esitama oma kavandid konkursile, kus on võimalus võita suuri rahalisi auhindu ja saada kuulsaks ELi uue ametliku mahetootelogo loojana. Registreerimise lõpptähtaeg on nüüd 6. juuli 2009.  ELi mahetootelogo konkurss on avatud kõigile mis tahes vanuses ELi kodanikele, kes on praegu registreeritud õppurina ELi kõrgemas kunsti- või disainiala õppeasutuses või kes on hiljuti saanud akadeemilise kraadi vastaval erialal.  Juba praegu võib kavandikonkurssi pidada edukaks kõigist 27st ELi liikmesriigist saabunud arvukate tööde tõttu.  Tänaseks on rohkem kui 500 üliõpilast üleskutsele vastanud ja esitanud äärmiselt loomingulisi ja unikaalseid töid, mis kujutavad Euroopa mahetoitu ja -põllumajandust.  Kuna konkursi tähtaega on pikendatud viie päeva võrra, on nüüd veelgi rohkematel võimalik oma töid esitada.  Tööd saab üles laadida konkursi spetsiaalsele veebisaidile   www.ec.europa.eu/organic-logo   .  Konkursinõuetele vastavate tööde hindamiseks on kokku kutsutud mahepõllumajanduse ja -tootmise ekspertidest ning kõrgetasemelistest kutselistest disaineritest koosnev rahvusvaheline žürii.  Tuntud žüriiliikmed on Lapi Ülikooli graafilise disaini professor Riitta Brusila-Räsänen Soomest,  professor, audoktor, loominguline direktor ja juhtiv partner Erik Spiekermann Saksamaalt,  mahepõllundusameti Agence Bio direktor Elisabeth Mercier Prantsusmaalt,  Mahepõllumajanduse Uurimisinstituudi (FiBL) direktor Urs Niggli Šveitsist,  auhinnatud noor disainer Szymon Skrzypczak Poolast,  mahetoodete turustamise ekspert ja Rahvusvahelise Mahetoodete Jaemüüjate Ühingu president Tom Václavík Tšehhi Vabariigist  ning Ühendkuningriigi mahepõllumajandusorganisatsiooni Soil Association eesistuja Craig Sams Ühendkuningriigist.  Pädeva žürii tööd juhatab Üleeuroopalise Kaubamärgidisaini Ühingu endine president Rob Vermeulen .   Esitatud tööde hindamise olulised aspektid on nende üldine üldmulje, sõnadeta mõistmine, esitluse selgus ja ajatus .  Kui kõige pilkupüüdvamad ja originaalsemad logod on žürii ametlikul istungil 20. juulil 2009. aastal välja valitud, esitatakse tööde lõppnimestik konkursi veebisaidil   www.ec.europa.eu/organic-logo   .  Käesolev konkurss on veel eriliselt põnev seetõttu, et kõigil Euroopa kodanikel on aasta lõpus võimalus avaliku internetihääletuse teel otsustada, kellest saab võitja.   Valitakse välja kolm auhinnasaajat.  Esimese koha võitja väljavalitud logokavandit hakatakse edaspidi üldiselt kasutama ELi mahetoodetel ning ta saab ka 6 000 euro suuruse rahalise auhinna.  Teine ja kolmas koht saavad vastavalt 3 500 ja 2 500 euro suuruse auhinna.  Võitjad teatatakse 2010. aasta juulis ning nad kutsutakse auhinnatseremooniale Brüsselisse, kus auhindu jagab ELi põllumajanduse ja maaelu arengu volinik.  Täiendav teave ELi uue mahetootelogo kohta  Euroopa Komisjon otsib uut logo kinnispakis mahetoodetele, mis on pärit 27st ELi liikmesriigist ning toodetud vastavalt ELi määratletud standarditele.  Uus logo võetakse üldisesse kasutusse 2010 aasta juulis. ELi uus mahetootelogo on kohustuslik kõikidele ELi 27st liikmesriigist pärit kinnispakis mahetoodetele ning vastab märgistamisstandarditele.  Lisaks sellele võib ELi mahetootelogo vabatahtlikult kasutada kõikide ELis toodetud või kolmandatest riikidest imporditud pakendamata mahetoodete puhul.
