IP/09/842 Brüssel, 28. mai 2009 Toit ja jook: komisjon soovitab meetmeid turustusnormidest ja kvaliteedisüsteemidest maksimaalse kasu saamiseks On vaja võtta meetmed põllumajandustoodete kvaliteeti käsitleva teabevahetuse parandamiseks – aidata taastada põllumajandustootjate side tarbijatega. Inimestel peab olema võimalik paremini aru saada kvaliteediga seotud märgistussüsteemidest ja oskus neid kasutada ning ELi poliitika peab olema ühtsem. Need on peamised soovitused põllumajandustoodete kvaliteedipoliitikat käsitlevas teatises, mille Euroopa Komisjon täna vastu võttis. ELi põllumajandustootjad täidavad maailma kõige rangemaid põllumajandusnõudeid keskkonnakaitse, loomade heaolu ning pestitsiidide ja veterinaarravimite kasutamise valdkonnas. Lisaks kasutavad nad oma teadmisi ja oskusi selleks, et anda oma toodetele individuaalseid omadusi, mis lisavad väärtust. Kuid kas põllumajandustootjad saavad oma pingutuste eest väärilist tasu? Kas tarbijad saavad õiget teavet toodete omaduste ja tootmisviisi kohta? „ELi põllumajandus- ja toiduainesektoril on väljateenitult hea maine tänu aastakümnete, isegi aastasadade pikkusele pühendumusele saavutada parim kvaliteet,” ütles põllumajanduse ja maaelu arengu volinik Mariann Fischer Boel. „Meie põllumajandustootjad peavad sellele mainele rajama oma edasise konkurentsivõime. Neil on vaja tarbijaid oma toodete kvaliteedist paremini teavitada. EL soovib neid selles aidata. Meil on suurepärane võimalus muuta oma erinevaid märgistus- ja sertifitseerimissüsteeme ühtsemaks ja lihtsamaks.” Tänases teatises teeb komisjon järgmised ettepanekud:   laiendada sellise märgistuse kasutamist, mis näitab, kus põllumajandustoode on toodetud;   uurida võimalust sätestada valitavad vabatahtlikud erimärked nagu „mägipiirkonna põllumajandustoode” ja „traditsiooniline toode”. Viimasega võiks asendada praeguse süsteemi „garanteeritud traditsioonilised eritunnused”;   luua kõigi geograafiliste tähiste jaoks ühine register (veinid, piiritusjoogid, põllumajandustooted ja toiduained), säilitades iga süsteemi eripära;   parandada toodete ühtset turgu märgistussüsteemide raames, eriti mahetoodete jaoks;   parandada geograafiliste tähiste rahvusvahelist kaitset ja aidata välja kujundada turundusnõuete ja mahetoodete rahvusvahelisi standardeid;   töötada era-sertifitseerimissüsteemide jaoks välja „hea tava” suunised, et vähendada tarbijate eksitamise võimalusi ja vähendada põllumajandusettevõtjaid takistavat bürokraatiat.   Taustteave  Käesolev teatis on koostatud 560 ettepaneku põhjal, mis saadi vastuseks 2008. aasta oktoobris avaldatud komisjoni rohelisele raamatule põllumajandustoodete kvaliteedi kohta, ning 2009. aasta märtsis eesistujariigi Tšehhi Vabariigi korraldatud kõrgetasemelise konverentsi materjalide põhjal.  Põllumajandustoodete turustamise standardid ja sellealased direktiivid on olulise tähtsusega õiglase kaubanduse järgimisel ja tarbijate eksitamise vältimisel toote kvaliteedi osas. Need tagavad toote põhimääratluse (mida võib nimetada „võiks”?), toote liigitamise (milline on „madala rasvasisaldusega piima” vähim rasvasisaldus?) ja lisandväärtust andvate „vabatahtlike märgete” mõisted (mida võib pidada „külmpressitud” oliiviõliks?) ning neis sätestatakse päritolu või põllumajandustootmise asukohta tähistava märgistuse nõuded.  Geograafiliste tähiste süsteem soodustab kvaliteetsete põllumajandustoodete tootmist, kaitseb väärtuslikke tootenimetusi väärkasutuse ja järgitegemise eest ning aitab tarbijaid, andes neile teavet toodete eriomaduste kohta. Registreeritud on ligikaudu 3000 veinide, piiritusjookide, põllumajandustoodete ja toiduainete nimetust.  Garanteeritud traditsiooniliste eritunnuste ( TSG) süsteemis tõstetakse esile koostise või tootmisviisi traditsioonilisi omadusi. Praeguses süsteemis on registreeritud ainult 20 nimetust.  Mahepõllundus: Komisjon tahab teha lõpu ühtsel turul kauplemisel esinevatele takistustele, mis on tekkinud riikide erinevate standardite tõttu. Väljatöötamisel on uus mahetoote logo (vt   IP/09/640   ), mis on ELi toodete puhul kohustuslik alates 1. juulist 2010 ning peaks seda protsessi kiirendama.  Sertifitseerimissüsteemid Era- ja riiklike sertifitseerimissüsteemidega tagatakse, et toote teatavad aspektid või tootmismeetod vastavad spetsifikatsioonis sätestatud tingimustele. Vaatamata mõnele probleemile (nt ühtset turgu ähvardavad ohud, tarbijate võimalik eksitamine ja dubleerivad kavad) ei pea komisjon uute õigusaktide vastuvõtmist selles valdkonnas praegu vajalikuks, sest nende lahendamisega tegelevad sidusrühmad ise.   http://ec.europa.eu/agriculture/quality/policy/communication_en.htm
