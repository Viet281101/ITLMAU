IP/09/348
Brüssel, 4.märts 2009Avaldatakse üldaruanne Euroopa Liidu
tegevuse kohta 2008. aastalKomisjon avaldas üldaruande Euroopa Liidu
tegevuse kohta 2008. aastal. Viimase kaheteistkümne kuu jooksul aset
leidnud tähtsaimate sündmustena võib esile tõsta kiiret ja
tõhust reageerimist ülemaailmsele finantskriisile, kliimamuutustele
ning mitmele rahvusvahelisele konfliktile, mis tõid Euroopa Liidu
rahvusvahelisel poliitikaareenil korduvalt esiplaanile. Institutsioonidega
seotud olulisimaks sündmuseks võib pidada seda, et detsembris toimunud
Euroopa Ülemkogul lükati taas käima Lissaboni lepingu
ratifitseerimisprotsess, mida oli aeglustanud Iirimaa kevadise referendumi eitav
vastus.
2008. aasta üldaruande avaldamise raames märkis president Barroso,
et „Euroopa Liidu institutsioonid on 50 tegevusaasta järel
võimelised kiiresti reageerima üleilmsetele väljakutsetele, mis
meid 2008. aastal tabasid. Sellel aastal 10aastaseks saav Euroopa majandus- ja
rahaliit on ka tõestanud, et euro abil on võimalik paremini vastu
seista üleilmsele majanduskriisile.”
Üldaruanne hõlmab Euroopa Liidu institutsioonide ja asutuste
tegevust ning selle eesmärk on anda ülevaade 2008. aastal ELi tegevust
iseloomustanud olulistest sündmustest ja suundumustest.
2008. aasta pakkus mitmeid olulisi väljakutseid, millele liikmesriigid
ja institutsioonid ühiselt reageerisid. Euroopa Liit võttis
rahvusvahelise finantssüsteemi tegelikul ja täielikul
ümberkorraldamisel juhtrolli. Euroopa riikide majandust mõjutavate
üleilmse majanduskriisi tagajärgede vähendamiseks võeti
erakorralisi meetmeid, millega koordineeritakse ELi tegevust majanduskriisile
lahenduse leidmisel. ELi majanduse elavdamise kava hõlmab lühiajalisi
meetmeid, mille eesmärk on soodustada nõudlust, ning püüab
sel teel säilitada töökohti ning taastada usaldust. Kavaga
nähakse lisaks ette kiired, sihtotstarbelised ja ajutised fiskaalstiimulid
koguväärtusega ligikaudu 200 miljardit eurot ehk 1,5 % ELi SKPst.
Institutsioonid võtsid 2008. aastal ka märkimisväärseid
kohustusi, mis olid seotud aasta teise olulise teemaga ehk kliimamuutusi
arvessevõtva Euroopa energiapoliitika väljatöötamisega.
Detsembrikuisel Euroopa Ülemkogul saavutati kokkulepe, mis käsitles
ulatuslikku energeetika- ja kliimameetmete paketti, mis peaks aastaks 2020
aitama vähendada kasvuhoonegaaside heitkoguseid liidus vähemalt 20 %
võrra ning suurendama taastuvenergia osakaalu energiatarbimises 20
%-ni.
Veel üks oluline sündmus oli 2008. aastal Lissaboni lepingu
ratifitseerimisprotsessi edenemine. Iirimaa korraldas ainsana 12. juunil
referendumi, mis andis negatiivse tulemuse (53,4 % vastuhääli).
Olukorrale leiti siiski lahendus: Euroopa Liit selgitab juriidiliselt siduvate
avalduste abil neid lepingu punkte, mis tekitasid iirlastes kahtlusi, ning 2009.
aasta jooksul enne komisjoni praeguse koosseisu ametiaja lõppu
korraldatakse Iirimaal uus referendum.
Välispoliitikal oli 2008. aastal Euroopa Liidu tegevuses oluline
tähendus. Kõnealuses valdkonnas käsitleti Vahemere Liidu kava,
idapartnerlust Ida-Euroopa riikidega ning Musta mere sünergia arendamist.
Lisaks muutusid ELi jaoks esmatähtsateks Gruusias puhkenud konflikti
lahendamine ja energiavarustuse kindluse tagamine.
Üldaruandes on umbes 250 lehekülge ning selles esitatakse
saavutatud tulemused tegevusvaldkondade kaupa komisjoni ametiaja alguses
kindlaks määratud nelja strateegilise eesmärgi kohaselt: heaolu,
solidaarsus, julgeolek ning Euroopa Liit rahvusvahelise partnerina. Kolm
ülejäänud peatükki on pühendatud institutsioonide ja
asutuste tegevusele, eelarvele ja rahastamisele ning ühenduse tegevuse
poliitilisele ja majanduslikule raamistikule. Viimasena nimetatud peatükis
rõhutatakse muu hulgas 2008. aastal saavutatud edusamme parema
õigusloome ja ettevõtjate halduskoormuse vähendamise valdkonnas.Euroopa Liidu 22 ametlikus keeles avaldatud üldaruanne on
kättesaadav internetiportaalis Europa: http://europa.eu/generalreport/fr/welcome.htm.
Üldaruanne on varsti kättesaadav Euroopa Liidu väljaannete
müügipunktides.
