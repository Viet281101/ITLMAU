IP/09/1197   Brüssel, 28. juuli 2009 Konkurentsimeetmed: komisjon algatab avaliku arutelu turustussektori konkurentsieeskirjade läbivaatamiseks  Euroopa Komisjon kutsub üles esitama märkusi ettepaneku kohta vaadata läbi grupierandi määrus ning tarne- ja turustuskokkulepete (vertikaalpiirangute) suhtes kohaldatavad suunised. Praegune määrus kaotab kehtivuse 2010. aasta mais. Eeskirjade kohaldamise kogemuse ja huvirühmade märkuste põhjal on komisjon seisukohal, et üldiselt toimivad kõnealused eeskirjad hästi ja põhjalikke muudatusi ei ole vaja. Peamistes muudatusettepanekutes võetakse arvesse turu hiljutist arengut, eelkõige suurturustajate kasvanud ostujõudu ja internetikaubanduse arengut. Huvitatud isikuid kutsutakse üles esitama märkusi kuni 28. septembrini 2009. Konkurentsivolinik Neelie Kroes: „Konkurentsivõimeline ja tõhus turustus on tarbija heaolu ja kogu majanduse jaoks väga tähtis. Täna algatatud eeskirjade läbivaatamise eesmärk on tagada, et tarne- ja turustuskokkulepete hindamisel konkurentsieeskirjade alusel arvestatakse hiljutist turu arengut: ostjate suurenenud turuvõimu ja uusi turustusviise, mille hulka kuuluvad interneti pakutavad võimalused.”  Komisjoni grupierandi määruses nr 2790/1999 kinnitatakse, et sellele vastavate tarne- ja turustuskokkulepete suhtes kohaldatakse erandit EÜ asutamislepingus sätestatud piirava äritegevuse keelust (artikli 81 lõige 1). Vertikaalpiirangute suhtes kohaldatav grupierandi määrus kaotab kehtivuse 2010. aasta mais. Kogemustel ja huvirühmade tagasisidel põhinevas komisjoni esialgses hinnangus määruse kohaldamisele leiti, et praegu kehtivad eeskirjad on praktikas hästi toiminud.   Määruse vastuvõtmine 1999. aastal pidi oluliselt vähendama ettevõtjate halduskoormust, eelkõige selliste ettevõtjate puhul nagu VKEd, kes ei saa ilma kasumit kaotamata hindu tõsta (st kellel ei ole turuvõimu). Lisaks sellele taheti edaspidi hakata vertikaalpiiranguid hindama nende mõju põhjal. Need eesmärgid ja probleemid on endiselt päevakajalised. Praeguste eeskirjade jõustumisele järgnenud kümne aasta jooksul on toimunud kaks suurt muudatust: kasvanud on suurturustajate turuvõim ja internetikaubandus.  Et nende muudatustega arvestada, teeb komisjon ettepaneku kohaldada vertikaalsete kokkulepete suhtes grupierandit ainult siis, kui asjaomase ettevõtja turuosa ei ületa 30%, olgu tegu tarnija või turustajaga (praegu kehtib ainult tarnija turuosa piirang).  Võrgukaubanduse puhul tuleb ühest küljest kaitsta tarbija võimalust kaupu soodsalt välismaalt osta – ja see on muutunud lihtsamaks tänu internetile. Teisest küljest võivad tarbijate jaoks parandada teenindust teatavad müügipiirangud, mille eesmärk on takistada, et turustajad ei saaks ebaõiglaselt ära kasutada teiste ettevõtjate turustustegevust ja mõne tootemargi edendamist. Seetõttu tehakse komisjoni kavandatud lähenemisviisis internetikaubanduse puhul täpsemalt vahet aktiivse turustuse tulemusena toimunud müügil ja tarbija initsiatiivil toimunud müügil (st aktiivse ja passiivse müügi vahel). Samuti selgitatakse, kuidas läbivaadatud määruses käsitletakse internetikaubandusele kehtestatud tingimusi, nagu tarnija kehtestatud nõue, et turustajal peab olema tavakauplus, enne kui ta hakkab kauplema internetis.  Komisjon kutsub huvitatud isikuid üles esitama oma märkused 28. septembriks 2009. Arutelu toimub kõikidel määruses ja suunistes käsitletud teemadel, kuid eelkõige ootab komisjon tähelepanekuid praeguste eeskirjade üldise toimimise kohta, selle kohta, millisel määral tuleks määruse muutmisel arvestada turu hiljutist arengut, ning komisjoni esitatud käsitluse kohta ostja turuvõimu ja internetikaubanduse piirangute küsimuses. Läbivaadatud grupierandi määruse eelnõu ja suunised on kättesaadavad Euroopa veebilehel aadressil:    http://ec.europa.eu/competition/consultations/2009_vertical_agreements/index.html
