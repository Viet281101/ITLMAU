IP/09/141
Brüssel, 28. jaanuar 2009Kliimamuutus: komisjon esitab ettepanekud
ülemaailmse Kopenhaageni kliimakokkuleppe kohtaEuroopa Komisjon esitab täna ettepanekud
ulatusliku ja ambitsioonika uue ülemaailmse kliimakokkuleppe ja selle
rahastamise kohta. Uus kokkulepe kavatsetakse sõlmida detsembris
Kopenhaagenis toimuval ÜRO kliimakonverentsil. Et temperatuuri tõus
jääks alla 2 °C, vajavad arengumaad arenenud riikidelt ja
mitmepoolsetelt institutsioonidelt palju suuremat rahalist toetust, mis
võimaldaks neil anda oma panus võitlusse kliimamuutusega. Komisjoni
ettepanekud käsitlevad kõiki OECD riike hõlmava
süsinikdioksiidituru väljaarendamist aastaks 2015 ning riikide
heitkogustest ja maksevõimest lähtuvate uuenduslike rahvusvaheliste
rahastamisallikate loomist. 
Keskkonnavolinik Stavros Dimas märkis: „Võitlus kliimamuutuse
põhjuste ja mõjuga nõuab järgmistel aastakümnetel
märkimisväärseid riiklikke ja erainvesteeringuid, ent nii on
kulud siiski palju väiksemad kui kliimamuutuse hävitava jätkumise
korral. Euroopa majanduse elavdamise kava ja sarnased meetmed, mida kogu
maailmas seoses majanduskriisiga võetakse, pakuvad võimaluse edendada
investeeringuid süsinikdioksiidiheite vähendamisse ning samal ajal
toetada majanduskasvu, uuendustegevust ja töökohtade loomist.
Kokkuleppe sõlmimiseks Kopenhaagenis on aga äärmiselt tähtis
leida veelgi enam rahastamisvõimalusi. Sellele aitab kaasa tänane
teatis, milles esitatakse laiahaardelised ettepanekud rahastamise ja
investeeringute suurendamiseks.” 
Kopenhaageni eesmärk 
ELi eesmärk on piirata globaalset soojenemist 2 °C-ga
võrreldes tööstusajastu eelse tasemega, kuna teadusandmed
kinnitavad veenvalt suurema kliimamuutusega kaasnevaid ohte. 
Kopenhaageni kokkuleppega tuleks seada ülemaailmsed eesmärgid
heitkoguste vähendamiseks ning luua alus, millest lähtudes saaks
tugevdada riikide võimet kliimamuutusega kohaneda.
Teatises[1] esitatakse
konkreetsed ettepanekud nende eesmärkide saavutamiseks.  
Sihid ja meetmed 
Kliimamuutuse piiramiseks 2 °C-ga peavad ülemaailmsed
heitkogused saavutama maksimumtaseme enne 2020. aastat ning seejärel 2050.
aastaks langema alla 50% 1990ndate aastate tasemest. Selleks tuleb võtta
meetmeid nii arenenud kui ka arengumaades. 
Arenenud riigid peavad haarama juhtpositsiooni ning 2020. aastaks
vähendama oma koguheidet 30% võrra 1990ndate aastate tasemest. EL on
eeskuju andmiseks võtnud endale kohustuse vähendada oma heitkoguseid
30% võrra, kui teised arenenud riigid on nõus võtma sarnaseid
kohustusi, ning on juba rakendanud meetmeid heitkoguste vähendamiseks 20%
võrra (IP/08/1998).
Teatises esitatakse konkreetsed näitajad, mis aitavad tagada, et riikide
eesmärgid kätkevad samaväärseid pingutusi. Kõik OECD
riigid ning ELi liikmesriigid, kandidaatriigid ja potentsiaalsed kandidaatriigid
peaksid võtma endale heitkoguste vähendamise eesmärgid. 
Arengumaad, v.a kõige vaesemad riigid, peaksid aga hoidma oma
koguheidet 15–30% madalamal, kui on prognoositud 2020. aastaks senise
tegevuse jätkamise korral. Seoses sellega peaks kiiresti vähenema
troopiliste metsade hävitamisest tingitud heide (IP/08/1543).
Need riigid peaksid võtma endale kohustuse võtta 2011. aastaks vastu
süsinikdioksiidiheite vähendamise arengustrateegiad, mis
hõlmaksid kõiki peamisi suurte heitkogustega sektoreid. Neid
strateegiaid hinnatakse uue rahvusvahelise süsteemi abil, mis
võimaldab viia kavandatavad meetmed kokku vajaliku välisabiga. 
Süsinikdioksiidiheite vähendamise rahastamine 
Heite vähendamiseks võib sõltumatute hinnangute
järgi osutuda vajalikuks suurendada täiendavaid netoinvesteeringuid
2020. aastaks kogu maailmas ligikaudu 175 miljardi euroni aastas. Üle poole
sellest summast tuleb investeerida arengumaadesse. Kuni 2020. aastani on enamiku
nendes riikides võetavate meetmete kulud väikesed – või
toovad need koguni tulu – ning neid tuleks rahastada riikide
omavahenditest. Meetmetele, mis ületavad riigi võimalusi, tuleks anda
välisabi riiklikest fondidest ja rahvusvahelistest süsinikukrediidi
mehhanismidest.  
Kopenhaageni kokkulepe peaks looma ka raamistiku, mis aitaks riikidel
kohaneda vältimatu kliimamuutusega. Kõikidelt arenenud ja
arengumaadelt tuleks nõuda, et nad töötaksid välja riiklikud
kohanemisstrateegiad. Kõige haavatavamatele vähim arenenud riikidele
ja väikesaartel asuvatele arengumaadele tuleks anda kohanemistoetust. 
EL peaks uurima võimalikke uuenduslikke rahvusvahelise rahastamise
allikaid, mis lähtuksid põhimõttest „saastaja
maksab” ja maksevõimest. ELi liikmesriigid võiksid samuti
kasutada arengumaade toetuseks osa oma tulevasest tulust, mis saadakse
saastekvootide enampakkumisel ELi heitkogustega kauplemise süsteemi alusel.Ülemaailmne süsinikdioksiiditurg
EL peaks püüdma rajada 2015. aastaks kõiki OECD riike
hõlmava süsinikdioksiidituru, sidudes ELi heitkogustega kauplemise
süsteemi teiste sarnaste piiramise ja kauplemise süsteemidega, et luua
vahendeid kliimamuutusega võitlemiseks ja leevendada selle mõju. 2020.
aastaks tuleks kõnealust turgu laiendada, nii et see hõlmaks suurimaid
kasvava majandusega riike, eesmärgiga luua ülemaailmne
süsinikdioksiiditurg.
Kyoto protokolli puhta arengu mehhanismi tuleks reformida. Majanduslikult
enamarenenud arengumaade ja konkurentsivõimeliste majandussektorite puhul
tuleks puhta arengu mehhanism järk-järgult asendada sektoripõhise
heitkoguste krediidi süsteemiga ning piiramise ja kauplemise
süsteemidega. 
Järgmised sammud
Kõnealune teatis on adresseeritud nõukogule, parlamendile ja ELi
nõuandeasutustele. Euroopa Ülemkogult oodatakse vastust märtsis.Vt ka MEMO/09/34
Täiendav teave: 
http://ec.europa.eu/environment/climat/future_action.htm[1] Ulatuslik
kliimakokkulepe – eesmärk Kopenhaagenis, KOM(2009)39
