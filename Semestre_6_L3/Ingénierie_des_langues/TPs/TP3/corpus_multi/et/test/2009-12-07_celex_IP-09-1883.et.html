IP/09/1883   Brüssel, 7 . detsember 2009  Komisjon korraldab ELi uue mahetootelogo valimiseks internetihääletuse  Euroopa Komisjoni põllumajanduse ja maaelu arengu peadirektoraat kutsub ELi mahetootelogo konkursi lõppetapis alates tänasest kõiki eurooplasi hääletama. Kolme lõpliku logo vahel võib teha valiku kuni 31. jaanuarini veebilehel   http://ec.europa.eu/agriculture/organic/logo/index.htm   . Uue logo eesmärk on tugevdada tarbijakaitset ja tutvustada mahepõllundust.  Erinevalt praegusest logost muutub konkursi võitnud logo kasutamine kohustuslikuks kõikide kinnispakendis mahetoodete puhul, mis pärinevad 27 liikmesriigist ja vastavad märgistamisnormidele.  „Selle internetihääletusega soovib Euroopa Komisjon tagada, et uus logo meeldiks võimalikult paljudele inimestele.  Samal ajal on sellisel avatud valikuprotsessil ka olulisem eesmärk: teavitada inimesi mahepõllundussektori olulisusest,” ütles põllumajanduse ja maaelu arengu volinik Mariann Fischer Boel.   Uus logo peab esindama ELi nii selle sees kui ka väljaspool.  See peaks olema meeldejääv ning see peaks seonduma ELi ja mahepõllundusega, ilma et kasutataks sõnu või tähti.   Sellise raske ülesande täitmiseks kaasas Euroopa Komisjon disaini- ja kunstitudengeid kogu Euroopast, käivitades ELi mahetootelogo konkursi, mis toimus 2009. aasta aprillist juunini.  Kokku esitas oma uuendusliku kavandi 3422 tulevast disainerit.  Pärast tööde esitamise lõppu valis rahvusvaheliselt tunnustatud žürii välja kolm logo.
