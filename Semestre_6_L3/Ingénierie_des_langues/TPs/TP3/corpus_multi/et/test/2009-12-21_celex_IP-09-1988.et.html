IP/09/1988   Brüssel, 21. detsember 2009  ELi tervisliku toitumise kampaania: veebipõhine aardejaht jõuab lõppjärku Aardejahi mänguga kutsutakse EL 27 noori eurooplasi kontrollima oma teadmisi tasakaalustatud toitumisest ja tervislikust eluviisist. Samas saavad nad lisateadmisi puuviljade, juurviljade ja piimatoodete kasulikkuse kohta. Mängus on võimalik võita suurepäraseid auhindu, mis on seotud sportimise ja heade toiduvalmistamistavadega. Viimane võimalus aardejahiks on võistlejatel 31. detsembril 2009.  Deviisi „Söö, joo ja liigu” all läbiviidava kampaania avas 28. septembril volinik Mariann Fischer Boel (vt   IP/09/1366   ). Kampaania veebisaidil on kujutatud nn maitsvat punti sportlikke tegelasi – puuvilju, köögivilju ja piimatooteid, kes jutustavad kooliõpilastele igaüks oma toiduloo. Aardejaht koosneb kaheksast voorust, millest igaühes tuleb vastata kahele küsimusele. Veebisaidil aitavad vastuseid leida maitsva pundi tegelased. Osalema oodatakse alla 16-aastasi lapsi. Võitjad saavad selliseid toredaid auhindu nagu mägijalgratas, jogurtimasin, mahlapress või lauatennise täiskomplekt, mis aitavad alustada 2010. aastat uue energiaga. Taust  Tervisliku toitumise kampaania viiakse läbi koos ELi koolipuuvilja ja koolipiima kavadega , mis on tähtsad algatused laste tasakaalustatuma toitumise ja tervislikumate söömisharjumuste kujundamisel.  Tervisliku toitumise kampaania toob sõnumi „Söö, joo ja liigu” otse koolidesse. „Maitsva pundi” rändkampaania mängudes osales üle 17 000 õpilase ja õpetaja Belgiast, Prantsusmaalt, Ühendkuningriigist, Iirimaalt, Eestist, Leedust ja Poolast. Tagasiside on olnud väga positiivne: koolide arvates on üritused olnud huvitavad, harivad ja interaktiivsed. Ettevõtmine peab kindlasti jätkuma, sest korraldajatele on laekunud suur hulk sooviavaldusi, milles nõutakse, et teise etapi jooksul külastataks veegi rohkem koole kogu Euroopa Liidus. Kaasakiskuvas videoklipis, milles osalevad Belgia tennisetšempion Justine Henin ja 8-aastane Guinnessi rekordi omanik Rosolino Cannio, julgustatakse lapsi muutma oma toitumisharjumusi paremaks. Ka lapsevanemad saavad kasulikke näpunäiteid ja nõuandeid, kuidas harjutada oma lapsed sööma tasakaalustatud hommikueinet või kuidas valida toidukordade vahel näksimiseks tervislikum suupistepala. Õpetajatele mõeldud veebiosa pakub õpetajatele abi nende igapäevases koolitöös, võimaldades ligipääsu kampaania parimatele algatustele, faktidele ja arvandmetele ning õppevahenditele kõigis Euroopa Liidu keeltes. Hiljutine Eurobaromeetri uuring näitas, et kolmveerand vastanutest „nõustub täielikult”, et „praegu näib olevat rohkem ülekaalulisi lapsi kui viis aastat tagasi”. Euroopa Liidus on tõepoolest ligi 22 miljonit ülekaalulist last, kellest 5 miljonit on rasvunud. Lisateave: „Maitsva pundi” kampaania:    http://ec.europa.eu/agriculture/tasty-bunch/    Aardejaht:    http://ec.europa.eu/agriculture/tasty-bunch/treasure-hunt/index_en.htm    Ajakohastatud audiovisuaalsed uudised:    http://ec.europa.eu/agriculture/tasty-bunch/press-corner/index_en.htm?press=audiovisual
