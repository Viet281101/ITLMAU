IP/09/845 Brüssel, 28. mai 2009  Käegakatsutavad hüved Euroopa kodanikele:  Euroopa Komisjoni saavutused aastatel 2004–2009   Euroopa Komisjon esitas täna Euroopa Parlamendi valimiste eel ülevaate oma saavutustest.  Euroopa Komisjon on pannud laienenud Euroopa Liidu kodanike hüvanguks toimima ja pakkunud 27 liikmesriigist koosnevale liidule suuremat stabiilsust ja õitsengut.  Ta on reageerinud kindlalt finants- ja majanduskriisile,  viinud ellu laiahaardelise lähenemisviisi kliimamuutustega võitlemisel ja tegelenud energiavarustuse kindluse tagamisega.  Komisjon on püüdnud muuta üleilmastumist inimestega arvestavamaks, paremini reguleerituks ja Euroopa väärtusi kajastavaks.  Euroopa Komisjoni president José Manuel Barroso väitis:  „ Praegune, laienenud ja 27 liikmesriigist koosneva liidu esimene komisjoni koosseis on seisnud silmitsi kõige keerulisemate, suuri majanduslikke ja sotsiaalseid muudatusi kätkevate aegadega Euroopa Liidu ajaloos.  Meie töö tulemused näitavad, et oleme pidanud kindlalt kinni põhiväärtustest ja põhieesmärkidest, mis on liidu nii edukaks muutnud, ja meist jääb maha märkimisväärne panus Euroopa projekti edaspidise arendamise jaoks.   Olen eriti uhke selle üle, kuidas me reageeri sime majandus- ja finantskriisile, kliimamuutustega võitlemise ambitsioonika tegevuskava üle ja toimiva Euroopa energiapoliitika loomise üle.  Oleme maailmas esirinnas, kujundades üleilmastumist Euroopa väärtuste alusel ja edendades Euroopa huve kogu maailmas.  Euroopa kodanikel on nüüd aeg väljendada Euroopa Parlamendi valimistel oma tulevikunägemusi.  Ma kutsun Euroopa kodanikke oma demokraatlikku õigust ära kasutama.”  Komisjoni saavutused on esitatud täna avaldatavas ülevaates ja see on kättesaadav kõikides ELi ametlikes keeltes.  Barroso komisjon on viimase viie aastaga saavutanud usaldusväärsuse kodanike, ettevõtete, liikmesriikide ja Euroopa Parlamendi silmis.  Komisjon on näidanud, et suudab kavandada ambitsioonikaid, kuid realistlikke algatusi ja tagada nende täitmise.  Kõik see on saavutatud institutsiooniliste muutuste ja majanduskriisi taustal.  Kokku on lepitud olulistes uutes õigusaktides, millega panna ühisturg kodanike huve teenima, näiteks reisijate õiguste tõhustamine, mobiilsidehindade vähendamine või piiriüleste maksete soodustamine.  Samal ajal on komisjon lihtsustanud ELi eeskirju, tehes ettepaneku kõrvaldada peaaegu 10 % tarbetuid õigusakte ja vähendada eelkõige väikeste ja keskmise suurusega ettevõtjate halduskoormust.  Komisjoni pühendumine majanduskasvule ja tööhõivele uuendatud Lissaboni strateegia ning läbivaadatud stabiilsus- ja kasvupakti kaudu on andnud Euroopale paremad võimalused vastata praegusele majandus-, finants- ja tööhõivekriisile.  Komisjon oli esimene rahvusvaheline institutsioon, kes esitas realistliku majanduse elavdamise kava ja on teinud algatusi seoses langenud väärtusega varade, rekapitaliseerimise, riigiabi ja selliste meetmete väljatöötamisega teatavates valdkondades, nt autotööstus, mille mõju ulatub ettevõtete päästmisest nende majandustegevuse elavdamiseni.  Komisjon juhib võitlust kriisiga G-20 tasandil ja Euroopa tasandil Larosière aruandes esitatud soovituste elluviimisega.  Barroso komisjon on põhjalikult muutnud Euroopa suhtumist kliimamuutusesse ja energiakasutusse.  Barroso komisjoni ettevalmistatud ambitsioonika õigusaktide paketiga on Euroopa näidanud üles valmisolekut olla eeskujuks, ja on teerajaja ka Kopenhaagenis toimuva kliimamuutuste konverentsi eel.  Komisjon tagab, et sellised lühiajalised meetmed nagu majanduskriisile reageerimine oleksid täielikult kooskõlas pikaajaliste eesmärkidega.  Komisjon on teinud suuri pingutusi, et kujundada üleilmne raamistik vaesusega võitlemiseks ning ülemaailmsete tervise-, rände- ja julgeolekuprobleemide lahendamiseks.  Komisjon on näidanud üles suutlikkust mõjutada kriise Gruusias, Lähis-Idas ja Aafrikas.  Samal ajal on ta andnud oma panuse naabruskonna piirkondlikusse poliitilisse stabiilsusesse ning süvendanud Euroopa huvide ja väärtuste kaitsmise nimel toimivat ulatuslikku partnerlust mõjukate partneritega terves maailmas.  Vaja on täiendavaid jõupingutusi.  Doha kaubandusläbirääkimised tuleb lõpule viia.  Komisjon on esitanud arvukaid ettepanekuid finantsturgude ümberkorraldamiseks, tööhõive parandamiseks ja muudele kiireloomulistele väljakutsetele vastamiseks, kuid need ootavad veel ELi heakskiitu.  Majanduskriisi tagajärgedega võideldes peab komisjon pühenduma selle tagamisele, et liit oleks pärast kriisi tugevam.  Endiselt on vaja pingutada, et ratifitseerida Lissaboni leping, mis suurendaks liidu tegutsemisvõimet.  Barroso komisjon on olnud esirinnas tänapäeva probleemidele lahenduste väljapakkumisel.  Majanduse elavdamise kava, kliimamuutustega võitlemine, energia varustuskindlus, Globaliseerumisega Kohanemise Fond, miljardi euro suurune toiduabi rahastamisvahend, Euroopa Innovatsiooni- ja Tehnoloogiainstituut, viis miljardit eurot energeetikaprojektidele, lairibaühendus maapiirkondades ja rändepakett on kõik komisjoni algatused.  Komisjon on tõestanud, et EL suudab 27 liikmega toimida, juhtida arutelusid ja saavutada tulemusi.  Komisjon on peamine liikumapanev jõud Euroopa tegevuskava elluviimisel.  Ta on suutnud saavutada üksmeele 27 liikmesriigi vahel Euroopa Ülemkogus nii headel kui ka halbadel aegadel.  Selline on praeguse komisjoni pärand. Taust  Barroso komisjon alustas tööd 22. novembril 2004.  Komisjoni volitused lõpevad 31. oktoobril 2009.   Viimase nelja ja poole aasta jooksul on komisjon võtnud vastu ambitsioonikaid seadusandlikke ettepanekuid.  2005. aasta algusest on Euroopa Parlament ja nõukogu kaasotsustamismenetluse raames saavutanud kokkuleppe 470 ettepaneku suhtes.  Täpsema ülevaate komisjoni saavutustest konkreetsetes poliitikavaldkondades saab iga voliniku kabinetist.  Koopia komisjoni saavutuste ülevaatest asub järgmisel aadressil:   http://ec.europa.eu/commission_barroso/president/priorities/bilan/index_en.htm
