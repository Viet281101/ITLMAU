IP/09/506
Brüssel, 31. märts 2009Kaubamärgi kaitse ELis muutub tunduvalt
odavamaks ja kättesaadavamaksEuroopa Komisjon ja ELi liikmesriigid on otsustanud
veelgi vähendada lõivusid, mis tuleb maksta Hispaanias Alicantes
asuvale Siseturu Ühtlustamise Ametile (OHIM), kes vastutab kogu ELis
kehtivate kaubamärgiõiguste andmise eest, ning samuti lihtsustada
registreerimismenetlust. See meede, mis on jätkuks lõivude
esmakordsele vähendamisele 2005. aastal (IP/05/1289),
muudab kaubamärgi kaitse ELi ühtsel turul tegutsevate ettevõtjate
jaoks tunduvalt odavamaks ja kättesaadavamaks, kuna nad säästavad
aastas kokku ligikaudu 60 miljonit eurot. Meede jõustub 1. mail
2009.
Siseturu ja teenuste volinik Charlie McCreevy sõnas: „See on
Euroopa ettevõtjatele hea uudis. Lõivude märkimisväärse
vähendamise ja menetluse lihtsustamise tulemusena on kogu ELis kehtivad
kaubamärgiõigused palju taskukohasemad ja kättesaadavamad. See
edendab ettevõtlust ja elavdab majandustegevust, mis on praeguse
majanduskriisi ajal äärmiselt oluline. Eelkõige saavad tingimuste
parandamisest kasu väikesed ja keskmise suurusega ettevõtjad, kellele
kaubamärgikaitse saamisega seotud kulud ja menetlused on tihtipeale raskeks
koormaks.” OHIMi president Wubbo de Boer lisas:
„Väikeste ettevõtete jaoks tähendab kaubamärgi kaitse
ühenduse tasandil seda, et on kaitstud nende õigus pääseda
oma kaupade ja teenustega tulevikus vabalt ligi ühtsele Euroopa turule.
Suuremate ettevõtete jaoks on see oluline abivahend rahvusvaheliseks
äritegevuseks.”
Lõivude vähendamine ja menetluse lihtsustamine tähendab
põhimõtteliselt seda, et ühenduse kaubamärgi registreerimise
lõiv kaotatakse. Ettevõtjad maksavad seega üksnes
taotlemislõivu, mitte enam eraldi registreerimislõivu. Selle
tulemusena väheneb oluliselt ka ühenduse kaubamärgi
registreerimise menetlemisele kuluv aeg.
Praktikas tähendab see, et varasema 1750 euro asemel, mis hõlmas
ühenduse kaubamärgi taotlemise ja registreerimise lõivu, tuleb
ettevõtjatel edaspidi maksta üksnes taotlemislõiv 1050 eurot.
Interneti kaudu taotluse esitajad säästavad veelgi enam: neil tuleb
praeguse 1600 euro asemel edaspidi maksta üksnes 900 euro suurune
taotlemislõiv. 
Lõivude vähendamine tähendab, et tulevikus maksavad
ettevõtjad ühenduse kaubamärgi eest 40% vähem ja
elektroonilisel taotlemisel koguni 44% vähem.
Lisaks vähendatakse Madridi protokolli kohaste Euroopa Ühendust
nimetavate rahvusvaheliste kaubamärkide taotlemise ja registreerimise
lõivu samuti 40%, 1450 eurolt 870 eurole.
Taust
OHIMi asutas Euroopa Liidu Nõukogu 1994. aastal. Alates ameti
tegutsemise algusest 1996. aastal on nõudlus ühenduse
kaubamärkide järele pidevalt kasvanud, aeg-ajalt suisa
hüppeliselt. Praeguseks on OHIM registreerinud kokku üle 500 000
kaubamärgi sadade tuhandete ettevõtjate nimel üle kogu maailma.
OHIM on iseseisev ELi amet, mille eelarvevahendid pärinevad täies
ulatuses ettevõtjate poolt ameti teenuste kasutamise eest makstavatest
tasudest. Amet ei saa ELi maksumaksjatelt rahalist ega muud toetust ning kuna
tegemist on mittetulundusorganisatsiooniga, peab ameti eelarve olema tasakaalus.Viimastel aastatel on OHIM rakendanud ambitsioonikat kava, mille eesmärk
on suurendada tootlikkust ja tõhusust, pakkudes samal ajal kvaliteetseid
teenuseid, mis on nende kasutajate arvu suurendanud. Vaatamata lõivude
vähendamisele 2005. aastal on OHIM viimasel ajal tekitanud
märkimisväärseid sularahareserve.
Tänu sellele on OHIMil võimalik jätkata investeeringuid
teenuste, eelkõige sidusteenuste arendamiseks ja vastamisaja
lühendamiseks ning samal ajal jagada tõhusama töö tulemusi
äriringkondadega, eelkõige väikeste ja keskmise suurusega
ettevõtjatega, kellele individuaalomandi kaitse ja selle tagamisega seotud
kulud on tõsiseks väljakutseks.
Lõivude järjekordset vähendamist on liikmesriikidega
põhjalikult arutatud. See on esimene meede pikemas reas, mille eesmärk
on OHIMi eelarvet tulevikus paremini tasakaalustada ning milles liikmesriigid
leppisid kokku OHIMi haldusnõukogu ja eelarvekomitee ühisel koosolekul
2008. aasta septembris.
Lisateave:
http://ec.europa.eu/internal_market/indprop/tm/index_en.htmhttp://oami.europa.eu
