IP/ 09/948   Brüssel, 18. juuni 2009     Lapsehoolduspuhkus –  Euroopa sotsiaalpartnerid kirjutavad alla muudetud raamlepingule   Euroopa sotsiaalpartnerite vahel sõlmitud uue raamlepinguga pikendatakse lapsehoolduspuhkuse kestust kolmelt kuult neljale vanema kohta ning seda kohaldatakse kõigi töötajate suhtes olenemata nende töölepingu vormist.  See tulemus saavutati pärast pool aastat väldanud läbirääkimisi sotsiaalpartnerite vahel ning see kajastab muutusi, mis on toimunud ühiskonnas ja tööturul pärast esimesele lapsehoolduspuhkust käsitlevale raamlepingule allakirjutamist 1995. aastal.  Tööhõive, sotsiaalküsimuste ja võrdsete võimaluste volinik Vladimír Špidla osales täna hommikul lepingu ametlikul allkirjastamisel.  „See leping tõendab, et Euroopa sotsiaalpartnerlus toimib ja annab konkreetseid tulemusi Euroopa töötajate ja ettevõtjate jaoks,” rõhutas tööhõive, sotsiaalküsimuste ja võrdsete võimaluste volinik Vladimír Špidla.    Ta lisas: „Kõnealune leping keskendub soolise võrdõiguslikkuse ühele põhieesmärgile ja näitab meie tahet leida lahendusi pere- ja tööelu ühitamiseks, arvestades eri riikides kehtivaid õigusraamistikke, tavasid ja traditsioone”.   Uuele lapsehoolduspuhkust käsitlevale raamlepingule kirjutasid täna hommikul alla peamised Euroopa sotsiaalpartnerid:     Euroopa Ametiühingute Konföderatsioon (ETUC), Euroopa Tööstuse ja Tööandjate Keskliitude Ühendus (BUSINESSEUROPE), Euroopa Riigiosalusega Ettevõtete Keskus (CEEP) ning Euroopa väikeste ja keskmise suurusega ettevõtete keskliit (UEAPME).      Uue lepinguga:    pikendatakse lapsehoolduspuhkuse kestust kolmelt kuult neljale vanema kohta,    kusjuures ühte kuud neljast ei saa teisele vanemale üle kanda;    täpsustatakse, et lepingut kohaldatakse kõigi töötajate suhtes olenemata nende töölepingu vormist (tähtajaline tööleping, osaajatöö jne);   võimaldatakse lapsehoolduspuhkuselt naasvatel vanematel taotleda töötingimuste (nt tööaja) kohandamist;   kaitstakse töötajaid tõhusamalt mitte üksnes vallandamise, vaid ka igasuguse ebasoodsa kohtlemise eest seoses lapsehoolduspuhkuse kasutamisega.    Komisjon uurib praegu lepingu sätteid.    Enne suve teeb komisjon nõukogule ettepaneku rakendada leping direktiiviga, nagu näevad ette ELi asutamislepingu sotsiaalset dialoogi käsitlevad sätted. Nõukogu peab võtma direktiivi vastu kvalifitseeritud häälteenamusega.  Taust  Pärast kahevoorulist konsultatsiooni töö-, pere- ja eraelu ühitamise teemal Euroopa sotsiaalpartnerite osavõtul otsustasid kutsealaüleses sotsiaaldialoogis osalevad organisatsioonid alustada läbirääkimisi lapsehoolduspuhkust käsitleva lepingu üle.    Nende läbirääkimiste tulemusena sõlmiti detsembris 1995 esimene ühenduse tasandi raamleping, millele järgnes 1996. aastal nõukogu direktiiv (direktiiv 96/34/EÜ).    15 aastat hiljem, kui saabus aeg lepingut uuendada, kogunesid sotsiaalpartnerid, et selle tekst läbi vaadata. Läbirääkimisi alustati septembris 2008 ja need lõppesid märtsis 2009.  Lisateave Sotsiaaldialoog:    http://ec.europa.eu/social/main.jsp?catId=329&amp;langId=fr    Sooline võrdõiguslikkus:    http://ec.europa.eu/social/main.jsp?catId=418&amp;langId=fr     Soolise võrdõiguslikkuse aastaaruanne 2009:    http://ec.europa.eu/employment_social/publications/booklets/equality/pdf/eul1450_090330_bas_en.pdf       Palgaerinevuste kampaania veebisait:    http://ec.europa.eu/equalpay     Videouudis:  Palgaerinevuste vastu võitlemine Euroopas    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1        Videouudis:  Naised karjääriredeli tippu    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
