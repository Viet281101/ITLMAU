IP/09/300
Brüssel, 20. veebruar 2009ELi laienemisest möödunud viis
aastat on toonud püsivat kasu ja andnud Euroopale praeguse kriisiga
toimetulekul parema positsiooniEuroopa Liidu hiljutised laienemised olid Euroopa
ühinemisprotsessis verstapostiks ja on toonud kogu Euroopa Liidu kodanikele
püsivat kasu. Majanduslikult on laienemine toonud uutes liikmesriikides
kaasa kõrgema elatustaseme, vanadele aga loonud ekspordi- ja
investeerimisvõimalusi. Samuti on see aidanud tugevdada meie maailmajaos
demokraatiat, stabiilsust ja turvalisust. Laienenud ELi sõna on kaalukam ka
ülemaailmse tähtsusega küsimustes, olgu nendeks siis
kliimamuutused või maailmamajandus ja selle juhtimine. Viie aastaga ei ole
EL mitte üksnes suuremaks kasvanud, vaid on saanud ka tugevamaks,
dünaamilisemaks ja kultuuriliselt rikkamaks. Praeguses keerulises
globaalses olukorras on kõige raskem ülesanne mitte anda järele
protektsionismi kiusatusele, mis nulliks kõik need suured hüved, mida
kodanikele on toonud 500 miljonit inimest hõlmava piirideta ühtse turu
loomine.    
„2004. ja 2007. aasta laienemised kujutasid endast suurt ajaloolist
sammu. Need tegid lõpu Euroopa jagatusele, aitasid tugevdada demokraatiat
ja tõid kõikidele ELi riikidele majanduslikku kasu suurema
konkurentsivõime, kiirema majanduskasvu ja rohkemate töökohtade
loomise näol. Me ei tohiks lasta kriisil seda vaieldamatut edu varjutada.
Ühiselt suudame töötada välja lahenduse ülemaailmsetele
küsimustele, nagu kliimamuutused või uus rahvusvaheline finantssektori
juhtimine. Omaette ei suuda me midagi,” ütles majandus- ja
rahandusküsimuste volinik Joaquín Almunia.
Laienemisvolinik Olli Rehn lisas: „Laienemisest on saanud
stabiilsuse tugisammas ja demokraatia ning õigusriigi tõukejõud
Euroopas. Majanduslikult on see toonud kasu nii uutele kui ka vanadele
liikmesriikidele, samuti ELile tervikuna. See on laiendanud rahul ja
jõukusel rajanevat ala, mis hõlmab nüüdseks peaaegu 500
miljonit inimest, ning on andnud meile maailmas rohkem kaalu.”
Viis aastat on möödunud ajast, mil EL võttis enda rüppe
10 uut liikmesriiki[1][1] Kesk-
ja Ida-Euroopast, tehes seega lõpu külmale sõjale järgnenud
aastakümnetepikkusele lahusolekule. Veel kaks – Bulgaaria ja Rumeenia
– ühinesid aastal 2007. Teatis pealkirjaga „Viis aastat Euroopa
Liidu laienemisest“ näitab, et laienemine on toonud suurt
majanduslikku kasu mõlemale poolele.  
Laienenud EL on nüüdseks maailma suurim ühtne
majanduspiirkond, mis annab rohkem kui 30% maailma SKP-st ja rohkem kui 17%
maailma kaubandusest. See võimaldab ELil mängida maailmas otsustavat
rolli. EL saab teha end kuuldavaks ja niiviisi kujundada globaliseerumist
kodanike kasuks.
Sissetulekud inimese kohta, mis aastal 1999 moodustasid vanade liikmesriikide
keskmisest 40%, ulatusid aastal 2008 uutes liikmesriikides 52%-ni; ajavahemikul
2004–2008 ulatus majanduskasv keskmiselt 5,5%-ni, aastail 1999–2003
oli see 3,5%. Samas ei ole see toimunud vanade liikmesriikide arvelt: seal oli
majanduskasv aastail 2004–2008 aastas 2,2% ning aastail 1999–2003
oli samal tasemel. 
Laienemine suurendas ka kauplemisvõimalusi. Aastal 2007 suundus peaaegu
80% uute liikmesriikide ekspordist teistesse ELi riikidesse. Ka vanade
liikmesriikide müük uutesse liikmesriikidesse suurenes, moodustades
2007. aastal 7,5% nende koguekspordist – kümme aastat tagasi oli see
4,75%.  
Töötuse määr, mis oli uutes liikmesriikides sageli olnud
väga kõrge, vähenes ülejäänud ELiga
võrreldavale tasemele, ulatudes 2007. aastal umbes 7%-ni. Vanades
liikmesriikides valitsenud hirm tööjõu ulatusliku migratsiooni
ees ei ole teoks saanud. Enamikus vastuvõtvates liikmesriikides ei ole
võõrtööliste osakaal ületanud 1% kodumaisest
tööealisest elanikkonnast ning see on võimaldanud leevendada
tööjõu puudust. Selle rände üks iseloomulikke tunnuseid
on ajutisus: Ühendkuningriigis on 50% hilismigrante oma päritolumaale
tagasi pöördunud.
Praegune ülemaailmne kriis põhjustab raskusi kõikidele
riikidele, sealhulgas ka ELile, ning töötus kasvab kõikjal.  
Aga suur, ühinenud EL suudab lahendada nii seda kui ka teisi probleeme
paremini kui selle liikmesriigid ükshaaval. EL on astunud koordineeritult
samme, et stabiliseerida pangandussüsteem ja aidata majandusel taastuda.
Need sammud ning ka teised, ettevalmistamisel olevad meetmed, eelkõige
majandusele hädavajalike krediidikanalite taastamiseks, võimaldavad
meil ette näha järkjärgulist taastumist alates käesoleva
aasta lõpust.
Uusi liikmesriike, kus majanduskasv on praegu järsult aeglustunud,
toetatakse ulatuslikult ELi ühtekuuluvuspoliitika alusel saadaolevatest
fondidest. Maksebilansi toetamise süsteem võimaldab ELil tulla appi
väljapoole euroala jäävatele liikmesriikidele, kes vajavad
ajutiselt abi. 
Ühised konkurentsi- ja riigiabieeskirjad tagavad firmadele võrdse
mänguruumi.
Lissaboni majanduskasvu ja tööhõive strateegia aitab kindlaks
määrata reforme, mis suurendavad meie majanduse kasvupotentsiaali ja
muudavad selle ülemaailmsetele vapustustele vastupidavamaks. 
Komisjon töötab koos liikmesriikidega Euroopa Sotsiaalfondi
ümberkujundamise nimel, et aidata hoida nii vanades kui ka uutes
liikmesriikides inimeste töökohti. Samuti püüab komisjon
vähendada kriisi ulatuslikumat sotsiaalmõju, sealhulgas
globaliseerumisega kohanemise fondi kaudu.
Reformitud stabiilsuse ja kasvu pakt pakub kindlat raamistikku, mis
võimaldab meil elavdada lühemas perspektiivis nõudlust ja
töökohtade loomist, säilitades samas keskmises ja pikemas
perspektiivis kursi riigi rahanduse usaldusväärsusele ja
jätkusuutlikkusele. 
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Eesti, Küpros,
Leedu, Läti, Malta, Poola, Slovakkia, Sloveenia, Tšehhi ja Ungari.
