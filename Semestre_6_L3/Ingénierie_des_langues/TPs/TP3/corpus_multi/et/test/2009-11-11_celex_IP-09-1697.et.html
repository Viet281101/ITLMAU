IP/09/ 1697  Brüssel, 11. november 2009 Kriminaalasjades eri liikmesriikides tõendite kogumise lihtsustamine ja nende vastuvõetavuse tagamine  Täna võttis komisjon vastu rohelise raamatu eesmärgiga rakendada täiendavaid meetmeid, et parandada liikmesriikide koostööd kriminaalasjades tõendite kogumises. Komisjon kaalub kriminaalasjades tõendite kogumist reguleeriva killustatud õiguskorra asendamist üheainsa õigusaktiga, mis tugineb vastastikuse tunnustamise põhimõttele ja hõlmab igat liiki tõendeid, ning ühiste standardite kehtestamist eesmärgiga tagada kohtus tõendite vastuvõetavus. Rohelise raamatu alusel konsulteeritakse liikmesriikide ja asjaomaste sidusrühmadega nimetatud lähenemisviisi asjakohasuse ja mitme muu selle valdkonnaga seotud olulise küsimuse üle.  Euroopa Komisjoni asepresident Jacques Barrot, kes on õigus-, vabadus- ja turvalisusküsimuste eest vastutav volinik, märkis, et erinevused liikmesriikide kohtusüsteemides ja kohtuotsuste vastastikuse tunnustamise puudumine ei tohi takistada õigusemõistmist piiriülese kuritegevuse üle. “Seega on väga oluline tõhustada koostööd kriminaalasjades igat liiki tõendite kogumises, hõlbustades ja kiirendades nii liikmesriikide õigusalast koostööd.“ Teisest liikmesriigist tõendite kogumist käsitlevad kehtivad eeskirjad koosnevad mitmest paralleelselt kehtivast õigusaktist, mis tuginevad erinevatele aluspõhimõtetele ja millel on erinev reguleerimisala. See muudab eeskirjade kohaldamise koormavaks ning võib põhjustada õigusala töötajates segadust ja tekitada olukorra, kus nad ei kasuta soovitud tõendite kogumiseks kõige asjakohasemat õigusakti. Seega võivad nimetatud probleemid takistada tõhusat piiriülest koostööd. Lisaks käsitletakse kehtivates õigusaktides teises liikmesriigis kogutud tõendite vastuvõetavust kohtus ainult kaudselt, sest ühiseid standardeid tõendite kogumisele ei ole kehtestatud. Sellise olukorraga kaasneb risk, et kriminaalasjades tõendite kogumist käsitlevad õigusaktid toimivad tõhusalt ainult selliste liikmesriikide puhul, kus tõendite kogumise suhtes kehtivad sarnased riiklikud standardid. Kooskõlas 10. juuni 2009. aasta teatises „Vabadusel, turvalisusel ja õigusel rajanev ala kodanike teenistuses” nimetatud eesmärkidega kavatseb komisjon võtta täiendavaid meetmeid, et parandada liikmesriikide koostööd tõendite kogumises kriminaalasjades. Komisjon kaalub kriminaalasjades tõendite kogumist reguleeriva kehtiva õiguskorra asendamist üheainsa õigusaktiga, mis tugineb vastastikuse tunnustamise põhimõttele ja hõlmab igat liiki tõendeid. Samuti kaalub komisjon ühiste standardite kehtestamist kriminaalasjades tõendite kogumisele. Rohelise raamatu eesmärk on konsulteerida liikmesriikide ja asjaomaste sidusrühmadega nimetatud lähenemisviisi asjakohasuse ja mitme muu selle valdkonnaga seotud olulise küsimuse üle.    http://ec.europa.eu/commission_barroso/barrot/welcome/default_et.htm
