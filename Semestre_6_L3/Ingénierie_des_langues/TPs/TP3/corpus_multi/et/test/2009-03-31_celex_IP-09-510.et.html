IP/09/510
Brüssel, 31. märts 2009Keskkond: EL tähistab linnudirektiivi
30. aastapäevaEuroopa Liidu esimene looduskaitsealane
õigusakt, linnudirektiiv, tähistab 2. aprillil oma 30.
aastapäeva. See õigusakt on Euroopa keskkonnapoliitika üks
suurimaid saavutusi ja ELi bioloogilise mitmekesisuse vähenemise peatamise
strateegia keskne osa. Eelkõige just oma erikaitsealade võrgustiku
kaudu on linnudirektiivil olnud tähtis osa selles, et mõnede Euroopa
kõige ohustatumate linnuliikide hävimine on peatunud. Tänu
Euroopa Liidu, liikmesriikide valitsuste, looduskaitsjate ja vabatahtlike
sihipärasele tegutsemisele seoses direktiivi kohapealse rakendamisega,
näib paljude linnuliikide tulevik nüüd palju helgem. See kehtib
muu hulgas luitsnokk-iibise (Platalea leucorodia), merikotka  (Haliaeetus
albicilla) ja ibeeria kääpakotka (Aquila adalberti) kohta. Praegu on
olemas ligikaudu 5000 erikaitseala. Need katavad üle 10% ELi
territooriumist ja moodustavad lahutamatu osa Natura 2000 ökoloogilisest
võrgustikust. Linnudirektiiv on suurepärane näide 27 ELi
liikmesriigi jagatud vastutusest ja koostööst.
Keskkonnavolinik Stavros Dimas sõnas: „Linnudirektiiv on ELi
keskkonnapoliitika üks suurimaid edulugusid. See on praktiline väljund
meie kohustusele säilitada ülemaailme bioloogiline mitmekesisus.
Linnud ei ole mitte üksnes loomuomaselt ilusad ja hindamatu osa meie
looduspärandist, vaid ka keskkonna tervise oluline näitaja. Euroopa
metslindudele on direktiiviga kehtestatud kõrged standardid palju kasu
toonud. Linnupopulatsioonide pikaajalise hea seisukorra tagamiseks tuleb veel
lahendada mitmed olulised küsimused. Linnudirektiiv on täna sama
aktuaalne kui 30 aastat tagasi ja täidab bioloogilise mitmekesisuse
poliitika elluviimisel võtmerolli veel paljude aastate jooksul.
Linnudirektiiv kui edulugu
Kolmkümmend aastat pärast selle vastuvõtmist on linnudirektiiv
jätkuvalt olulisim ELi õigusakt Euroopa lindude kaitse valdkonnas.
Samas on see ka üks ELi edukamaid keskkonnapoliitika meetmeid.
Ajakirjas Science avaldatud uurimuses on kinnitatud, et direktiivil
olnud tähtis roll mõnede Euroopa kõige ohustatumate linnuliikide
hävimise peatumisel. Selliste linnuliikide nagu madeira tormilind
(Pterodroma madeira), käharpelikan (Pelecanus crispus) ja
kääbuskormoran (Phalacrocorax pygmaeus) väljavaadete
paranemine tuleneb peaasjalikult erikaitsealade määratlemisest.
Ligikaudu 5000 erikaitsealast koosnev võrgustik hõlmab üle 10%
Euroopa territooriumist ja ka ulatuslikke rannalähedasi merepiirkondi. 
Linnudirektiiv on suurepärane näide edukast rahvusvahelisest
koostööst. Selle vastuvõtmisel 1979. aastal kuulus ELi vaid
üheksa liikmesriiki. Täna hõlmab koostöö kogu laienenud
ELi ja erikaitsealad on kõigis 27 liikmesriigis. Komisjon kontrollib
rangelt kogu ELis kohaldatavate samade eeskirjade täpset rakendamist ja
kaebab liikmesriigid vajadusel kohtusse. 
Linnudirektiivis tunnistatakse loodusega kõrvuti eksisteerivate selliste
inimtegevuste nagu jahtimine, kalastamine ja põllumajandus olulisust.
Enamus Natura 2000 võrgustikuga hõlmatud maast jääb ka
tulevikus tõenäoliselt eraomandusse ning seejuures on oluline tagada,
et maakorraldus oleks tulevikus nii ökoloogiliselt kui ka majanduslikult
jätkusuutlik.
Eesseisvad ülesanded
Edusammudest hoolimata on 500 metslinnuliiki hõlmav ELi mitmekesine
linnukooslus jätkuvalt ohustatud. Viimaste teaduslike uuringute kohaselt on
43% Euroopa linnuliikidest ohustatud või silmitsi arvukuse olulise
vähenemisega. See kujutab endast suurt väljakutset Natura 2000
võrgustiku, sh selle merelise osa lõpuleviimisele. 
Samuti on vaja paremini kaitsta maapiirkondadest sõltuvaid
tavapäraseid linde. Põllumajanduspoliitika muutused on toonud kaasa
põllulindude arvu murettekitava vähenemise. Nende arvukus on alates
1980. aastast vähenenud ligikaudu 50% võrra. Kuigi olukord on praegu
stabiliseerumas, tuleb veel palju teha linnukaitsealaste nõuete
integreerimiseks põllumajanduspoliitikasse ja muudesse
poliitikavaldkondadesse, et taastada sellised olulised liigid nagu
väiketrapp (Tetrax tetrax) ja rukkirääk (Crex
crex). 
Metslindude tervis annab tunnistust üldisest survest, mida avaldab
bioloogilisele mitmekesisusele muu hulgas kliimamuutus. Mõningate
linnupopulatsioonide leviku juures on juba märgata nihet. Tuleviku üks
suurimaid väljakutseid on piisava ruumi tagamine looduse jaoks ja
linnukaitse kohandamine muutuvale kliimale.
Linnudirektiiv aitab ka täita rändlindudega seonduvaid ELi
rahvusvahelisi kohustusi. Kuna palju liike veedab osa elust väljaspool
Euroopat, on vaja teha koostööd lindude rändeteedel asuvate
riikidega, et tagada vajalik kaitse ja tagada linnupopulatsioonide hea
seisukord.
Taust
Linnudirektiiv võeti vastu seoses kasvava murega Euroopa
metslinnupopulatsioonide vähenemise pärast saaste, elupaikade kadumise
ja mittesäästva tegevuse tõttu. Seejuures tunnustati, et
metslinnud, kellest paljud on ka rändlinnud, on liikmesriikide ühine
pärand ja nende tõhus kaitse nõuab rahvusvahelist
koostööd. 
Lisateave: 
http://ec.europa.eu/environment/nature/legislation/birdsdirective/index_en.htm
