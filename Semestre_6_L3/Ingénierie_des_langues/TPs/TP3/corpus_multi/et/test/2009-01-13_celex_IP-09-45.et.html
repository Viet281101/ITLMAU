IP/09/45
Brüssel, 13 jaanuar 2009Tarbijakaitse: Euroopa Komisjon võtab
vastu käimistoolide ELi standardi, et ennetada õnnetusi
väikelastegaVäikelastega juhtuvate õnnetuste
ennetamiseks võttis Euroopa Komisjon ametlikult vastu käimistoolide
Euroopa ohutusstandardi, mis avaldati täna Euroopa Ühenduste Teatajas.
ELi ja USA haiglate erakorralise meditsiini osakondadelt viimase 20 aasta
jooksul laekunud andmed näitavad järjekindlalt, et laste
käimistoolid on ohtlikud, kuna igal aastal vajavad ravi tuhanded
väikelapsed, kes on saanud vigastada käimistooli kasutades. Austraalia
uurijate andmetel saab vigastada vähemalt iga kolmas käimistooli
kasutav laps. Küsimust põhjalikumalt uurinud Ühendkuningriigi
ühingu Child Accident Prevention Trust hinnangul saab käimistoolis
vigastada rohkem lapsi kui mis tahes muud imikutarvet kasutades.
Käimistoolidega toimuvad õnnetused, nagu trepist alla kukkumine
või ümberminek, võivad olla väga rasked, põhjustades
enamasti ka peavigastusi. ELi standardi kohaselt tuleb käimistoolidele teha
tootmise ajal stabiilsuskatseid ning need tooted peavad olema kujundatud
võimalikult õnnetusekindlaks. Liikmesriigid toetasid komisjoni
ettepanekut esitada kõnealune standard 2008. aasta novembris kogunenud
üldise tooteohutuse komiteele (GPSD); selle otsuse kiitis heaks ka Euroopa
Parlament.. Standardist saab ainulaadne ja selge viitepunkt kõikidele
ettevõtjatele ja turujärelevalveasutustele, kes tegelevad laste
käimistoolide valmistamise, impordi või kontrollimisega.
ELi tarbijakaitse volinik Meglena Kuneva märkis: „See standard
parandab Euroopa Liidu kõige nooremate ja kaitsetumate kodanike ohutust.
Kahtlemata on laps kõige paremini kaitstud siis, kui tema järele
vaatab tema ema või isa või mõni teine täiskasvanu, kuid
rangete ohutusnõuete järgimine lastekaupade valmistamisel on samuti
väga oluline.”
Mis on käimistool?
Käimistool on ratastega vahend, mille abil väikelaps, kes ei oska
veel kõndida, saab ennast jalgadega edasi lükata. Väikelaps
pannakse käimistooli tavaliselt siis, kui ta suudab iseseisvalt istuda, ja
ta kasutab seda vahendit kuni käima õppimiseni. Käimistooli
kasutavad ligikaudu 6–15 kuu vanused lapsed.ProbleemiasetusIgal aastal saavad ELis vigastada tuhanded käimistooli kasutavad
väikelapsed. Imikute käimistoolidega toimunud õnnetuste
põhjuseks on peamiselt trepist alla kukkumine või ümberminek,
eriti kui laps püüab liikuda üle ebatasaste pindade, nagu
uksepakud või vaibaääred. Selliste õnnetuste tõttu
tekkivad vigastused on väga rasked, sest enamikul juhtudest vigastab laps
oma pead.Portugali andmete kohaselt vajasid 850 last vanuses 7–15 kuud
erakorralist abi käimistooliga juhtunud õnnetuste
tõttu.[1] Pooltel juhtudel
läks käimistool ümber ja rohkem kui 60 % juhtudest oli
tegemist peavigastusega. 
Ühendkuningriigi ühingu Child Accident Prevention Trust hinnangul
põhjustavad käimistoolid rohkem õnnetusi kui mis tahes muu
väikelastele mõeldud kaup: 2002. aastal sattus käimistooliga
juhtunud õnnetuse tõttu haiglasse üle 2350 imiku, kellest ligi
70 % olid alla ühe aasta vanad. 
Toulouse´i ülikooli juures asuvas haiglas aastatel 2003–2006
tehtud uuring näitas, et laste erakorralise meditsiini osakonda võeti
ravile 178 imikut vanuses 7–12 kuud, kes olid saanud vigastada
käimistoolis. Kuna selle vahendi põhjustatud vigastuste
arv üha tõusis, nõudsid liikmesriigid ohutusstandardi
kehtestamist ELi tasandil. 
Kasutatav menetlus 
Standardi töötas välja Euroopa Standardikomitee (CEN) ja
turujärelevalveasutused kasutavad seda juba praegu, et leida turult
ohtlikke lastekaupu. Tegemist on vabatahtliku ELi standardiga, ent kui toode on
valmistatud Euroopa Ühenduste Teatajas avaldatud standardi järgi, siis
eeldatakse, et see toode on ohutu. Juhul kui tootja ei järgi ELi
standardit, peab ta tagama, et toote ohutustase ja -nõuded on standardis
osutatutega vähemalt samaväärsed. See nõuab erilisi
lisasertifitseerimismenetlusi, mida saab ELi viitestandardi kasutamisega
hõlpsalt vältida. Tegelikult saavad ELi standarditest üldjuhul
tööstusnormid. 
Uue standardi peamised muudatused ja põhisisu 
Peamine käimistoolidega seotud oht on nende ümberminek. Selle
vältimiseks näeb uus standard ette stabiilsuskatsed ja -nõuded,
mis vähendavad ümbermineku ohtu. Uus standard (viide: EN 1273:2005)
näeb käimistoolide tootjatele ette nõuded ja katsed, mis
vähendavad ohtu, et laps võiks haarata ohtlikke esemeid või
kukkuda ebastabiilsetes kohtades nagu treppidel või servadel.
Käimistoolide ohutu kasutamise tagamisel on väga olulised
täiskasvanutele mõeldud hoiatused ja juhised, sest lapse järele
vaatava täiskasvanu ülesanne on hea seista selle eest, et
käimistoolis liikuva lapse ümbrus oleks võimalikult ohutu.
Pealegi ei õpeta käimistoolid last kõndima ning nende pikaajaline
kasutamine võib mõjutada lapse käimisoskuse loomulikku arengut.
Seetõttu nõuab standard, et käimistoolile lisatud juhendis oleks
märgitud, et see toode ei sobi lastele, kelle kaal jääb allapoole
teatud piiri või kes on veel liiga väikesed, et ise sirgelt istuda.Lisateave:
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report, 2006.
