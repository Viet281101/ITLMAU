IP/09/ 1165  Brüssel, 20. juuli 2009 Miguel Induráin aitab valida ELi uue ametliku mahetootelogo lõplikke kavandeid  Jalgrattaspordi kuulsus Miguel Induráin avaldas 20. juulil 2009 oma toetust Euroopa Komisjoni organiseeritud ELi mahetootelogo konkursile. Viis korda järjest Tour de France'i ja kaks korda Giro d’Italia võitnud Miguel Induráin kohtus konkursižüriiga, et valida üleeuroopalise ettevõtmise parimad logokavandid. Põllumehe perest pärit Miguel Induráin on kogu elu jooksul pidanud oma toitumisalaseid teadmisi täiendama ja teab, kuidas neid teadmisi praktikas rakendada. Tema kindlameelne sportlasevaim ja hea arusaam kasulikust toitumisest on aidanud žüriil otsustada, millised logod esindavad mahetooteid kõige paremini ning millised neist pääsevad konkursi viimasesse vooru.  Žüriisse, millega Migue l Induráin ühines viimases valikuvoorus, kuuluvad mahepõllumajanduse ja -tootmise eksperdid ning rahvusvahelised kõrgetasemelised kutselised disainerid.  Tuntud žüriiliikmed on loominguline direktor Erik Spiekermann Saksamaalt,  Lapi Ülikooli graafilise disaini professor Riitta Brusila-Räsänen Soomest,  auhinnatud noor disainer Szymon Skrzypczak Poolast,  mahepõllundusameti Agence BIO direktor Elisabeth Mercier Prantsusmaalt,  Mahepõllumajanduse Uurimisinstituudi (FiBL) direktor Urs Niggli Šveitsist,  mahetoodete turustamise ekspert ja Rahvusvahelise Mahetoodete Jaemüüjate Ühingu president Tom Václavík Tšehhi Vabariigist  ning Ühendkuningriigi mahepõllumajandusorganisatsiooni Soil Association eesistuja Craig Sams .  Žürii tööd juhatab Üleeuroopalise Kaubamärgidisaini Ühingu endine president Rob Vermeulen .   Väljavalitud parimate kavandite põhjal antud häältega valivad Euroopa kodanikud võitja.  Valitud kavandid pannakse aasta lõpuks veebilehele   http://ec.europa.eu/agriculture/organic/logo/index_et.htm   .  Kõigil Euroopa kodanikel on võimalus võidulogo valimisel osaleda.  Alates 2010. aasta juulist hakatakse uut logo kasutama kõikidel ELi mahetoodetel.  Erinevalt kehtivast, vabatahtlikkuse alusel kasutatavast ELi mahetootelogost on uus logo kohustuslik kõikidele ELi 27st liikmesriigist pärit kinnispakis mahetoodetele.   Uus logo aitab Euroopa tarbijaid veenda, et nende ostetavad tooted on tegelikult mahepõllumajanduslikku päritolu ja vastavad kogu Euroopa Liidus kohaldatavatele kvaliteedinõuetele.
