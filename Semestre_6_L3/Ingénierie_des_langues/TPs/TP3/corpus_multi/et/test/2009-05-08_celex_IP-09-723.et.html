IP/09/723
Brüssel, 8. mai 2009Ühtekuuluvuspoliitika maailmaareenil:
volinik Hübner esineb esimesel kõrgetasemelisel konverentsil
„Piirkondlik juhtimine üleilmses kontekstis“11. mail on regionaalpoliitika volinik Danuta
Hübner peaesineja Brüsselis toimuval konverentsil „Piirkondlik
juhtimine üleilmses kontekstis“. Esimese omataolise sündmusena
toob konverents kokku 300 osalejat, sealhulgas Euroopa piirkondade presidendid
ning Brasiilia, Venemaa, Hiina, Kanada, Paraguay, Senegali, Burkina Faso jt
riikide esindajad, samuti selliste piirkondlike organisatsioonide nagu OLAGI
(Ladina-Ameerika piirkonnavalitsuste organisatsioon) ja Lääne-Aafrika
Liidu esindajad. Ürituse eesmärk on heita pilk ELi
ühtekuuluvuspoliitikast ja teistest samalaadsetest mujal maailmas
rakendatavatest poliitikatest saadud kogemustele, võttes arvesse üha
kasvavat huvi selle poliitika vastu ELi välissuhetes. Üheks peateemaks
on, kuidas korraldada efektiivsemaid valitsussüsteeme, tagamaks, et
regionaalarengu poliitika saavutaks maksimaalse mõju.
Konverentsi eel kinnitas volinik Hübner: „Kogu maailmas
seisavad riikide ees samasugused katsumused, mis tulenevad mõistagi ka
ülemaailmsest majanduskriisist, aga ka rahvastiku vananemisest,
kliimamuutuste põhjustatud riskidest ja murest energiajulgeoleku
pärast. Euroopa Liidus oleme arendanud mõlemale poolele kasulikke
partnerlussuhteid väljaspool ELi asuvate riikidega. Näeme, et paljud
riigid näitavad üles üha suuremat huvi ELi
ühtekuuluvuspoliitika mudeli vastu ja selle edusammude vastu
tasakaalustatud regionaalse arengu ja võimaluste soodustamisel. See
konverents pakub suurepärast võimalust kogemusi jagada ja
üksteiselt õppida.“ 
Kahepäevase konverentsi korraldab Euroopa Komisjoni regionaalpoliitika
peadirektoraat koostöös arengu peadirektoraadi, Regioonide Komitee ja
piirkondade organisatsioonide ülemaailmse foorumiga (Forum of Global
Associations of Regions, FOGAR). Lisaks ELi ühtekuuluvuspoliitika
valdkonnas omandatud kogemustega tutvumisele heidetakse konverentsil pilk
erinevatele arengumudelitele, kogemuste vahetamise teedele piiriüleses
koostöös ning Euroopa piirkondade rollile muu maailma piirkondadega
partnerlussuhete loomisel.
Euroopa ühtekuuluvuspoliitika kogemustest õppimine
Oma kõnes meenutab volinik Hübner ühtekuuluvuspoliitika
aluspõhimõtet, nimelt edendada majanduslikku ja sotsiaalset
ühtekuuluvust, vähendades lõhet eri liikmesriikide või
piirkondade arengutasemes. See on küll endiselt poliitika
põhiülesanne, aga aja jooksul on Euroopa piirkondade ees seisvad
väljakutsed muutunud ja volinik toonitab, kuidas ELi poliitika on edasi
arenenud, et vastata uutele tingimustele ja pakkuda strateegilisemaid,
efektiivsemaid lahendusi.
Volinik rõhutab, kuidas uutel väljakutsetel –
üleilmastumisel, kliimamuutustel ja demograafilistel muutustel – on
tugev „territoriaalne“ mõõde, mis nõuab tegutsemist
kohalikul ja piirkondlikul tasandil. Samuti tõstab volinik Hübner
esile ühtekuuluvuspoliitika olulisemaid edusamme ja ka õppetunde, mis
on saadud poliitika rakendamisel ja millest võib olla kasu ka riikidel
väljaspool Euroopat. 
Konverents jaguneb kolmeks arutlusringiks: esimene, „Piirkondlikud
vastused globaalsetele väljakutsetele“, keskendub erinevate
piirkondlike valitsussüsteemide panusele arenguprogrammidesse nii ELi
piires kui ka väljaspool. Teine, „Piirkondliku koostöö roll
globaliseerunud maailmas“, vaatleb lähemalt Euroopa piirkondade
üha kasvavat osalust muu maailma linnade ja piirkondade arengus ning uurib,
kuidas piirkondlikud võrgustikud võiksid aidata kaasa arengule ja
jätkusuutlikkusele. Viimasel istungil, mis kannab pealkirja
„Piirkondade ebavõrdsus tärkava turumajandusega riikides“,
vaadeldakse ebavõrdsuse ulatust mitmel pool maailmas ja hinnatakse, kas
geograafiline lähenemisviis, mis esineb näiteks ELi
ühtekuuluvuspoliitikas, on sellise ebavõrdsuse kaotamiseks kõige
tulemuslikum vahend. 
Märkus toimetajatele
EL on allkirjastanud kahepoolsed lepingud Hiina, Venemaa ja Brasiiliaga, et
tugevdada koostööd regionaalpoliitika valdkonnas; samalaadne kokkulepe
sõlmitakse lähitulevikus ka Ukrainaga. Ühiste huvide hulka
kuuluvad innovatsioonipõhise regionaalarengu toetamise instrumendid,
piirkondade klassifitseerimine ja piiritlemine ning ruumiline planeerimine. 
Euroopa Parlament andis hiljuti nõusoleku ka pilootprojekti
finantseerimiseks (2 miljonit eurot), et edendada ühtekuuluvuspoliitikat
ülemaailmses ulatuses. 
Lisateavet konverentsi kohta saab veebilehelt: 
http://ec.europa.eu/regional_policy/conferences/globalreggov/index_en.htm
Lisateavet rahvusvaheliste küsimuste kohta ELi
ühtekuuluvuspoliitikas saab veebilehelt: 
http://ec.europa.eu/regional_policy/international/index_en.htm
