IP/09/1516 Brüssel, 14. oktoober 2009 Kosovo* läheneb Euroopale  Täna märgib Euroopa Komisjon uut etappi ELi suhetes Kosovoga.  Euroopa Komisjon teeb teatises „Kosovo läheneb Euroopale” ettepaneku alustada tegevust, mille tulemusel saaksid Kosovo kodanikud viisavabalt reisida, ning hakata tegema tervikliku kaubanduslepingu ettevalmistusi, niipea kui Kosovo on täitnud selleks vajalikud nõuded.  ELi laienemisvolinik Olli Rehn sõnas:  „Tänane otsus tähistab uut etappi.  Me pakume välja mitu praktilist meedet, et aidata parandada kõigi Kosovo kodanike eluolu.  Need meetmed aitavad Kosovol näha, et ELile lähenemine ei ole üksnes abstraktne mõiste, vaid et see toob kõigile kaasa käegakatsutavad eelised.  Nüüd kutsume me kõiki ELi liikmesriike üles meie ettepanekuid heaks kiitma ja kindlustama, et Kosovo peaks sammu teistes Lääne-Balkani riikides toimuva arenguga.”  Nimetatud algatus, nagu ka 2009. aasta eduaruanne Kosovo kohta, on komisjoni 2009. aasta laienemisstrateegia osa.  Eelmise aasta novembris toetasid ELi liikmesriigid komisjoni ettepanekut kaaluda, kuidas saaks EL edendada Kosovo poliitilist ja sotsiaal-majanduslikku arengut Kosovo ELile lähenemise üldisel taustal.  Täna toob komisjon esile, milliseid tähtsaimaid poliitikavaldkondi peab Kosovo lähiaastatel käsitlema ja millist abi saab EL pakkuda. Komisjon esitab mitu poliitilist soovitust. Ta teeb ettepaneku alustada tegevust Kosovo kodanike viisarežiimi lihtsustamiseks ja teha ettevalmistusi kaubandussuheteks Kosovoga. Komisjon soovib uurida, kuidas saaks Kosovo osaleda mõningais EÜ programmides ning tööhõive, ettevõtluse ja hariduse valdkondade algatustes. Samuti soovitab komisjon ELil tugevdada poliitilist dialoogi Kosovoga ja anda Kosovole EÜ rahalist abi ka piiriülese koostöö jaoks. EL rakendab meetmeid järk-järgult vastavalt Kosovos tehtud edusammudele.  Komisjoni ettepanekud ei mõjuta ELi liikmesriikide seisukohti Kosovo staatuse kohta. * Nagu on määratletud ÜRO Julgeolekunõukogu resolutsioonis 1244/99
