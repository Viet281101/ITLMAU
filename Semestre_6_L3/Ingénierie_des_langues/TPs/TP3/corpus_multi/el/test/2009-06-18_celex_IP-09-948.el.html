IP/09/ 948   Βρυξέλλες, 18 Ιουνίου 2009     Γονική άδεια: Oι ευρωπαίοι κοινωνικοί εταίροι υπογράφουν την αναθεωρημένη συμφωνία-πλαίσιο  Με τη νέα συμφωνία-πλαίσιο που έχουν συνάψει οι ευρωπαίοι κοινωνικοί εταίροι η διάρκεια της γονικής άδειας αυξάνεται από τρεις σε τέσσερις μήνες για κάθε γονέα και η γονική άδεια ισχύει για όλους τους μισθωτούς εργαζομένους, ανεξαρτήτως του είδους της σύμβασης εργασίας τους. Η εξέλιξη αυτή αποτελεί τον καρπό εξάμηνων διαπραγματεύσεων μεταξύ των κοινωνικών εταίρων και αντικατοπτρίζει τις αλλαγές που έχουν επέλθει στην κοινωνία και στην αγορά εργασίας μετά την υπογραφή της πρώτης συμφωνίας-πλαισίου για τη γονική άδεια το 1995. Ο κ. Vladimír Špidla, Επίτροπος για θέματα απασχόλησης, κοινωνικών υποθέσεων και ίσων ευκαιριών, ήταν παρών σήμερα το πρωί στην επίσημη υπογραφή.   «Η συμφωνία αυτή είναι η απόδειξη ότι η ευρωπαϊκή κοινωνική εταιρική σχέση λειτουργεί και παράγει απτά αποτελέσματα για τους εργαζομένους και τις επιχειρήσεις στην Ευρώπη»,  τόνισε ο κ. Špidla. Και προσέθεσε:   «Η συμφωνία αυτή αφορά συγκεκριμένα έναν από τους στόχους προτεραιότητας για την ισότητα γυναικών και ανδρών, ενώ καταδεικνύει τη βούληση για εξεύρεση λύσεων προκειμένου να βελτιωθεί η ισορροπία μεταξύ της οικογενειακής και της επαγγελματικής ζωής, συνεκτιμώντας ταυτόχρονα την πολυμορφία των εθνικών κανονιστικών πλαισίων, πρακτικών και παραδόσεων»   .   Η νέα συμφωνία-πλαίσιο για τη γονική άδεια υπογράφηκε σήμερα το πρωί από τους ευρωπαίους κοινωνικούς εταίρους:  ETUC, BUSINESSEUROPE, CEEP και UEAPME. Η νέα συμφωνία:    αυξάνει τη διάρκεια της γονικής άδειας από 3 σε 4 μήνες για κάθε γονέα.    Ο ένας από τους 4 μήνες δεν θα μπορεί να μεταβιβαστεί από τον ένα γονέα στον άλλον·     διευκρινίζει ότι εφαρμόζεται για όλους τους εργαζομένους, ανεξαρτήτως του είδους της σύμβασης εργασίας τους (σύμβαση ορισμένου χρόνου, μερικής απασχόλησης, κ.λπ.)·    προσφέρει επίσης στους γονείς που επιστρέφουν στην εργασία μετά τη γονική άδεια τη δυνατότητα να ζητήσουν προσαρμογή των όρων εργασίας τους (για παράδειγμα, του ωραρίου)·    παρέχει αυξημένη προστασία όχι μόνον κατά της απόλυσης αλλά και απέναντι σε κάθε δυσμενή μεταχείριση λόγω της άσκησης του δικαιώματος λήψης γονικής άδειας.    Η Επιτροπή πρέπει τώρα να εξετάσει τις διατάξεις της συμφωνίας.    Πριν από το καλοκαίρι, η Επιτροπή θα προτείνει στο Συμβούλιο την υλοποίηση της συμφωνίας μέσω της έκδοσης οδηγίας, κατ’ εφαρμογή των διατάξεων της Συνθήκης για τον κοινωνικό διάλογο.    Η οδηγία πρέπει να εγκριθεί από το Συμβούλιο με ειδική πλειοψηφία.   Ιστορικό  Μετά τα δύο στάδια διαβούλευσης σχετικά με το συνδυασμό της ιδιωτικής, της επαγγελματικής και της οικογενειακής ζωής, στα οποία έλαβαν μέρος οι ευρωπαίοι κοινωνικοί εταίροι, οι οργανώσεις διεπαγγελματικού κοινωνικού διαλόγου αποφάσισαν να διαπραγματευτούν μια συμφωνία σχετικά με τη γονική άδεια.  Το αποτέλεσμα ήταν να υπογραφεί, το Δεκέμβριο του 1995, η πρώτη συμφωνία-πλαίσιο που συνάφθηκε ποτέ σε κοινοτικό επίπεδο, ενώ ακολούθησε η έκδοση οδηγίας του Συμβουλίου το 1996 (οδηγία 96/34/EΚ). Περισσότερα από 15 χρόνια αργότερα, κρίνοντας ότι ήρθε η ώρα να επικαιροποιηθεί το περιεχόμενο αυτής της συμφωνίας, οι κοινωνικοί εταίροι διαβουλεύτηκαν ξανά με σκοπό να καταρτίσουν μια αναθεωρημένη έκδοση της συμφωνίας.    Οι διαπραγματεύσεις ξεκίνησαν το Σεπτέμβριο του 2008 και ολοκληρώθηκαν το Μάρτιο του 2009.  Περισσότερες πληροφορίες  Σχετικά με τον κοινωνικό διάλογο:    http://ec.europa.eu/social/main.jsp?catId=329&amp;langId=fr     Σχετικά με την ισότητα ανδρών και γυναικών:    http://ec.europa.eu/social/main.jsp?catId=418&amp;langId=fr    Ετήσια έκθεση 2009 για την ισότητα γυναικών και ανδρών:    http://ec.europa.eu/employment_social/publications/booklets/equality/pdf/eul1450_090330_bas_en.pdf        Δικτυακός τόπος της εκστρατείας για τη διαφορά των αμοιβών:    http://ec.europa.eu/equalpay     Μαγνητοσκοπημένο δελτίο τύπου: Για την εξάλειψη του μισθολογικού χάσματος μεταξύ των φύλων στην Ευρώπη    http://ec.europa.eu/avservices/video/video_prod_en.cfm?type=detail&amp;prodid=8786&amp;src=1        Μαγνητοσκοπημένο δελτίο τύπου: Οι γυναίκες στην κορυφή    http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
