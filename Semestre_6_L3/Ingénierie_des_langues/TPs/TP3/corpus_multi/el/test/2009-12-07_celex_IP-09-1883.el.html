IP/09/1883  Βρυξέλλες, 7 Δεκεμβρίου 2009  Η Επιτροπή εγκαινιάζει διαδικτυακή ψηφοφορία για τον νέο λογότυπο της βιολογικής καλλιέργειας  Από σήμερα, η Γενική Διεύθυνση Γεωργία και Αγροτική Ανάπτυξη καλεί όλους τους Ευρωπαίους να συμμετάσχουν στην ψηφοφορία του τελικού σταδίου του διαγωνισμού της ΕΕ για τον λογότυπο της βιολογικής καλλιέργειας. Ο ιστότοπος   http://ec.europa.eu/agriculture/organic/logo/index.htm   , όπου θα εκτίθενται, μέχρι τις 31 Ιανουαρίου, οι τρείς προκριθέντες λογότυποι, θα φιλοξενήσει τη διαδικτυακή ψηφοφορία. Με τον νέο λογότυπο επιδιώκεται η ενίσχυση της προστασίας του καταναλωτή και η προαγωγή της βιολογικής καλλιέργειας. Σε αντίθεση με τον ισχύοντα λογότυπο, εκείνος που θα επιλεγεί θα είναι υποχρεωτικός για όλα τα προσυσκευασμένα προϊόντα βιολογικής καλλιέργειας από τα 27 κράτη μέλη και τα οποία ανταποκρίνονται στα πρότυπα επισήμανσης.  “ Με τη διαδικτυακή αυτή ψηφοφορία, η Ευρωπαϊκή Επιτροπή επιδιώκει να εξασφαλίσει ότι ο νέος λογότυπος απευθύνεται σε όσο το δυνατόν περισσότερα άτομα. Ταυτόχρονα, η ανοιχτή αυτή διαδικασία συμβάλλει στην επίτευξη του ευρύτερου στόχου της ευαισθητοποίησης του κοινού όσον αφορά τη σημασία του τομέα της βιολογικής καλλιέργειας,” δήλωσε η Mariann Fischer Boel , Επίτροπος για τη Γεωργία και την Αγροτική Ανάπτυξη.  Ο νέος λογότυπος χρειάζεται να εκπροσωπεί την ΕΕ τόσο εντός, όσο και εκτός των συνόρων της. Πρέπει να είναι εύκολος στην απομνημόνευση και να παραπέμπει στην ΕΕ και τη βιολογική καλλιέργεια χωρίς τη χρήση λέξεων ή γραμμάτων.  Προκειμένου να επιτύχει το δύσκολο αυτό εγχείρημα, η Ευρωπαϊκή Επιτροπή ενθάρρυνε τη συμμετοχή φοιτητών σε τομείς του σχεδιασμού και των γραφικών και καλών τεχνών από ολόκληρη την Ευρώπη, προκηρύσσοντας τον κοινοτικό διαγωνισμό για τον λογότυπο της βιολογικής καλλιέργειας, ο οποίος πραγματοποιήθηκε στο διάστημα Απρίλιος ― Ιούνιος 2009. Συνολικά 3 422 εκκολαπτόμενοι σχεδιαστές υπέβαλαν τις καινοτόμες προτάσεις τους. Με τη λήξη του διαγωνισμού, μια διεθνούς φήμης κριτική επιτροπή οδήγησε το διαγωνισμό στην επόμενη φάση του, επιλέγοντας τους τρεις τελικούς λογότυπους.
