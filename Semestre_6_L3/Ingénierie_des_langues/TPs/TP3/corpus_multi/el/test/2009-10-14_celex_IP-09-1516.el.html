IP/09/ 1516   Βρυξέλλες, 14 Οκτωβρίου 2009  Κοσσυφοπέδιο* - Υλοποίηση της ευρωπαϊκής του προοπτικής Η Ευρωπαϊκή Επιτροπή προτείνει σήμερα να πραγματοποιηθεί ένα νέο βήμα στις σχέσεις της ΕΕ με το Κοσσυφοπέδιο. Στην ανακοίνωσή της με τίτλο «Κοσσυφοπέδιο - υλοποίηση της ευρωπαϊκής του προοπτικής», η Επιτροπή προτείνει την έναρξη μιας διαδικασίας η οποία θα παρέχει στους πολίτες του Κοσσυφοπεδίου τη δυνατότητα να ταξιδεύουν χωρίς θεωρήσεις και την προπαρασκευή μιας διεξοδικής εμπορικής συμφωνίας, εφόσον το Κοσσυφοπέδιο πληροί τις σχετικές απαιτήσεις. Ο αρμόδιος για τη διεύρυνση Επίτροπος της ΕΕ Olli Rehn δήλωσε: «Η σημερινή απόφαση σηματοδοτεί μια νέα φάση. Προτείνουμε διάφορα πρακτικά μέτρα που θα συμβάλουν στη βελτίωση της ζωής όλων των πολιτών του Κοσσυφοπεδίου. Τα μέτρα αυτά θα αποδείξουν στο Κοσσυφοπέδιο ότι η προσέγγιση με την ΕΕ δεν είναι κάτι αφηρημένο, αλλά περιέχει πραγματικά, απτά οφέλη για όλους. Καλούμε τώρα τα κράτη μέλη της ΕΕ να εγκρίνουν τις προτάσεις μας ώστε το Κοσσυφοπέδιο να ευθυγραμμιστεί με τις εξελίξεις στα υπόλοιπα Δυτικά Βαλκάνια.»  Η πρωτοβουλία αυτή αποτελεί μέρος της στρατηγικής διεύρυνσης της Επιτροπής του 2009, στην οποία περιλαμβάνεται και η έκθεση προόδου του 2009 για το Κοσσυφοπέδιο. Τον προηγούμενο Νοέμβριο, τα κράτη μέλη της ΕΕ εξέφρασαν την ικανοποίησή τους για την πρόταση της Επιτροπής να εξεταστούν οι τρόποι με τους οποίους θα μπορούσε να συμβάλει η ΕΕ στην πολιτική και κοινωνικοοικονομική πρόοδο του Κοσσυφοπεδίου στο γενικότερο πλαίσιο των ευρωπαϊκών προοπτικών της χώρας αυτής.  Σήμερα, η Επιτροπή προβάλλει τους βασικούς τομείς πολιτικής που πρέπει να απασχολήσουν το Κοσσυφοπέδιο κατά τα προσεχή έτη, και προσδιορίζει τους τρόπους με τους οποίους μπορεί να βοηθήσει η ΕΕ. Καταλήγει στη διατύπωση μιας σειράς πολιτικών συστάσεων. Η Επιτροπή προτείνει να αρχίσουν οι ενέργειες απελευθέρωσης του καθεστώτος θεωρήσεων για τους πολίτες του Κοσσυφοπεδίου. Προτείνει επίσης την προπαρασκευή της σύναψης εμπορικών σχέσεων με το Κοσσυφοπέδιο. Επιθυμεί να διερευνηθούν οι τρόποι συμμετοχής του Κοσσυφοπεδίου σε ορισμένα κοινοτικά προγράμματα και σε πρωτοβουλίες που έχουν σχέση με την απασχόληση, την επιχειρηματικότητα και την εκπαίδευση. Η Επιτροπή προτείνει επίσης στην ΕΕ να αναβαθμίσει τον πολιτικό της διάλογο με το Κοσσυφοπέδιο και να διευρύνει το πεδίο της κοινοτικής χρηματοδοτικής συνδρομής προς τη χώρα αυτή ώστε να περιλαμβάνει και διασυνοριακή συνεργασία. Η εφαρμογή των μέτρων της ΕΕ θα γίνει προοδευτικά και θα εξαρτηθεί από την πρόοδο που θα σημειώσει το Κοσσυφοπέδιο. Οι προτάσεις της Επιτροπής δεν προδικάζουν τη θέση των κρατών μελών της ΕΕ για το καθεστώς του Κοσσυφοπεδίου. * Σύμφωνα με την απόφαση 1244/99 του Συμβουλίου Ασφαλείας των Ηνωμένων Εθνών
