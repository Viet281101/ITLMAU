IP/09/ 1779   Bρυξέλλες, 20 Νοεμβρίου 2009 Η Επιτροπή εγκρίνει πρόγραμμα επισιτιστικής βοήθειας υπέρ των απόρων για το έτος 2010  Η Ευρωπαϊκή Επιτροπή δημοσίευσε σήμερα το πρόγραμμα επισιτιστικής βοήθειας υπέρ των απόρων για το έτος 2010. Α ρχικά το εν λόγω πρόγραμμα είχε θεσπιστεί με σκοπό να προσφέρει τα πλεονασματικά αποθέματα γεωργικών προϊόντων («αποθέματα παρέμβασης») σε αναξιοπαθούντα άτομα, ενώ στα μέσα της δεκαετίας του ’90 τροποποιήθηκε ώστε να καταστεί δυνατή, σε ορισμένες περιπτώσεις, η συμπλήρωση των αποθεμάτων παρέμβασης με την προμήθεια προϊόντων από την ελεύθερη αγορά. Όμως, φέτος , τα υφιστάμενα αποθέματα παρέμβασης (σιτηρά, ζάχαρη, γάλα σε σκόνη, βούτυρο) υπερκαλύπτουν τις ανάγκες του προγράμματος για το 2010, με αποτέλεσμα να χρειαστεί να γίνει περιορισμένη μόνο προσφυγή στην προμήθεια προϊόντων από την ελεύθερη αγορά. Ο προϋπολογισμός που διατίθεται ανέρχεται σε 500 εκατομμύρια ευρώ και αντιστοιχεί στον προϋπολογισμό του προγράμματος για το 2009. Φέτος, αποφάσισαν να συμμετάσχουν στο πρόγραμμα 19 κράτη μέλη.   Η κ α Mariann Fischer Boel, Επίτροπος Γεωργίας και Αγροτικής Ανάπτυξης, δήλωσε για το πρόγραμμα: «Αποτελεί ένα συγκεκριμένο μέσο με το οποίο η Ευρωπαϊκή Ένωση βοηθά μέρος των απόρων συμπολιτών μας . Η σωστή υλοποίησή του είναι επομένως ουσιαστική προκειμένου τα τελικά προϊόντα να διανεμηθούν πραγματικά σε αυτούς που τα έχουν ανάγκη».  Ιστορικό  Η δωρεάν διανομή τροφίμων στους απόρους της Κοινότητας ξεκίνησε εκτάκτως κατά τη διάρκεια του εξαιρετικά ψυχρού χειμώνα του 1986/1987, όταν τα πλεονάζοντα αποθέματα γεωργικών προϊόντων δόθηκαν σε φιλανθρωπικές οργανώσεις των κρατών μελών για να τα διανείμουν σε αναξιοπαθούντες. Στη συνέχεια, το εν λόγω μέτρο καθιερώθηκε και βασίστηκε στα αποθέματα παρέμβασης.  Το εν λόγω καθεστώς επέτρεπε στα κράτη μέλη να αποδεσμεύουν τα πλεονάζοντα δημόσια αποθέματα τροφίμων με σκοπό να χρησιμοποιηθούν ως επισιτιστική βοήθεια. Η διαδικασία μεταρρύθμισης της Κοινής Γεωργικής Πολιτικής (ΚΓΠ) που ξεκίνησε στις αρχές της δεκαετίας του ’90 με σκοπό τη δραστική μείωση των κοινοτικών αποθεμάτων παρέμβασης συνέβαλε μολαταύτα στο να καταστεί δυνατή η προσφυγή, σε ορισμένες περιπτώσεις, στην προμήθεια προϊόντων από την ελεύθερη αγορά. Ωστόσο, φέτος, η ποσότητα των διαθέσιμων αποθεμάτων παρέμβασης επέτρεψε να καλυφθεί σχεδόν το σύνολο του προγράμματος και δεν χρειάστηκε παρά να γίνει μικρή μόνο προσφυγή στην προμήθεια προϊόντων από την ελεύθερη αγορά. Η βιώσιμη μείωση των αποθεμάτων παρέμβασης κατέληξε ωστόσο στην κατάρτιση ενός σχεδίου μεταρρύθμισης του προγράμματος με στόχους την προσαρμογή του στις εξελίξεις της ΚΓΠ και τη βελτίωση της αποδοτικότητάς του υπέρ των απόρων. Η εν λόγω μεταρρύθμιση δεν έχει ακόμη εγκριθεί από το Συμβούλιο.  Η συμμετοχή των κρατών μελών στο πρόγραμμα είναι προαιρετική και η Επιτροπή εγκρίνει κάθε χρόνο νέο πρόγραμμα. Η ενίσχυση συνήθως παρέχεται σε διάφορες κατηγορίες ατόμων που ζουν σε συνθήκες φτώχειας, κυρίως σε αναξιοπαθούσες οικογένειες, σε ηλικιωμένους με ανεπαρκή βιοποριστικά μέσα, σε αστέγους, σε άτομα με αναπηρίες, σε παιδιά που κινδυνεύουν, σε φτωχούς εργαζομένους, σε διακινούμενους εργαζομένους και σε αιτούντες άσυλο.  Τα κράτη μέλη που επιθυμούν να συμμετάσχουν στο πρόγραμμα το γνωστοποιούν στην Επιτροπή στην αρχή κάθε έτους και στη συνέχεια της κοινοποιούν τις ανάγκες τους σε προϊόντα. Οφείλουν επίσης να της διαβιβάσουν έκθεση σχετικά με την υλοποίηση του προγράμματος εκ των υστέρων .  Μολονότι η ΕΕ παρουσιάζει, κατά μέσο όρο, ένα από τα υψηλότερα επίπεδα διαβίωσης στον κόσμο, ορισμένοι συνάνθρωποί μας δεν τρέφονται επαρκώς. Σύμφωνα με τα πλέον πρόσφατα στοιχεία, κατά μέσο όρο, το 17% του πληθυσμού της Ευρωπαϊκής Ένωσης ζει κάτω από το όριο της φτώχειας ή στα όρια της φτώχειας και, κατά συνέπεια, αντιμετωπίζει επισιτιστική φτώχεια η οποία δεν επιτρέπει, παραδείγματος χάριν, τη λήψη ενός ισορροπημένου γεύματος ανά διήμερο. Ένα τέτοιο πρόγραμμα επιτρέπει να επωφεληθούν οι πιο φτωχοί Ευρωπαίοι πολίτες από την ΚΓΠ, μια εκ των παλαιοτέρων δημόσιων ευρωπαϊκών πολιτικών.  Περισσότερες πληροφορίες και έγγραφα σχετικά με το πρόγραμμα διατίθενται στη διεύθυνση :   http://ec.europa.eu/agriculture/markets/freefood/index_en.htm     Παράρτημα 1: Ποσότητα κάθε είδους προϊόντος που πρόκειται να αποσυρθεί από τα κοινοτικά αποθέματα παρέμβασης με σκοπό τη διανομή στα κράτη μέλη στο πλαίσιο του προγράμματος για το 2010  Παράρτημα 2: Πόροι που διατίθενται στα κράτη μέλη στο πλαίσιο του προγράμματος για το 2010.  Παράρτημα 1  Ποσότητα κάθε είδους προϊόντος που πρόκειται να αποσυρθεί από τα κοινοτικά αποθέματα παρέμβασης με σκοπό τη διανομή στα κράτη μέλη στο πλαίσιο του προγράμματος για το 2010 (σε τόνους)             Κράτη μέλη    Σιτηρά    Βούτυρο   Γάλα σε σκόνη    Ζάχαρη      Βέλγιο   29.067   1.285   -   1.507      Βουλγαρία   54.104   -   -   1.724      Τσεχική Δημοκρατία   302   20   22   9      Εσθονία   5.147   -   1   -      Ιρλανδία   -   350   -   -      Ελλάδα   64.397   -   5.889   -      Ισπανία   181.248   9.335   1.603   3.483      Γαλλία   168.998   13.033   12.050   3.247      Ιταλία   283.206   20.000   18.166   4.006      Λετονία   22.951   -   969   -      Λιθουανία   40.317   145   1.212   1.182      Ουγγαρία   95.687   -   -   1.938      Μάλτα   4.740   -   -   -      Πολωνία   387.305   1.901   17.952   10.823      Πορτογαλία   47.522   5.079   1.826   1.045      Ρουμανία   135.555   -   4.500   5.577      Σλοβενία   9.810   -   600   289      Φινλανδία   25.371   -   500   -      Σύνολο   1.555.726   51.148   65.290   34.832      Παράρτημα 2 Πόροι που διατίθενται στα κράτη μέλη στο πλαίσιο του προγράμματος για το 2010.          (σε ευρώ)      Κράτη μέλη    Κατανομή      Βέλγιο   7.806.433      Βουλγαρία   8.565.832      Τσεχική Δημοκρατία   133.893      Εσθονία   761.012      Ιρλανδία   818.816      Ελλάδα   20.044.478      Ισπανία   52.623.664      Γαλλία   78.103.609      Ιταλία   122.456.856      Λετονία   5.119.849      Λιθουανία   8.859.115      Λουξεμβούργο   107.483      Ουγγαρία   14.770.126     Μάλτα   698.841      Πολωνία   97.405.034      Πορτογαλία   22.516.761      Ρουμανία   29.951.704      Σλοβενία   2.619.927      Φινλανδία   4.636.567     Σύνολο   478.000.000
