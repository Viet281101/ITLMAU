IP/09/1049   Βρυξέλλες, 29 Ιουνίου 2009  Η Επιτροπή εκφράζει την ικανοποίησή της για τη δέσμευση του κλάδου κινητής τηλεφωνίας να παράσχει κοινό φορτιστή για τα κινητά  Η ασυμβατότητα των φορτιστών κινητών τηλεφώνων αποτελεί σοβαρό πρόβλημα για τους χρήστες κι εξάλλου οδηγεί στη δημιουργία περιττών αποβλήτων.  Για το λόγο αυτό, η Επιτροπή ζήτησε από τον κλάδο να προσφερθεί εθελοντικά να δώσει λύση στο πρόβλημα, ώστε να αποφευχθεί η εκπόνηση νομοθεσίας.  Το αποτέλεσμα ήταν να συμφωνήσουν οι μεγαλύτεροι κατασκευαστές κινητών τηλεφώνων να εναρμονίσουν τους φορτιστές στην ΕΕ.  Σε ένα μνημόνιο συμφωνίας (ΜΣ), που υποβλήθηκε σήμερα στην Επιτροπή, ο κλάδος δεσμεύθηκε να παράσχει συμβατότητα φορτιστών με βάση το βύσμα Micro-USB.  Επιπλέον, θα αναπτυχθούν νέα πρότυπα της ΕΕ, ώστε να μη θιγεί η ασφαλής χρήση των φορτιστών και να διευκολυνθεί η εφαρμογή του ΜΣ.  Η πρώτη γενιά νέων κινητών τηλεφώνων με εναλλάξιμους φορτιστές αναμένεται να φτάσει στην αγορά της ΕΕ από το 2010 και μετά.   Ο αντιπρόεδρος κ. Günter Verheugen, αρμόδιος για θέματα επιχειρήσεων και βιομηχανικής πολιτικής, δήλωσε:  «Είμαι πολύ ικανοποιημένος από το γεγονός ότι ο κλάδος κατέληξε σε συμφωνία, πράγμα που θα διευκολύνει πολύ τη ζωή των καταναλωτών.  Θα μπορούν να φορτίζουν τα κινητά τους τηλέφωνα παντού από τον νέο κοινό φορτιστή.  Αυτό σημαίνει επίσης ότι θα υπάρχουν λιγότερα ηλεκτρονικά σκουπίδια, αφού ο κόσμος δεν θα χρειάζεται πια να πετάει τους φορτιστές του όταν αγοράζει καινούργιο κινητό.  Είμαι ικανοποιημένος επίσης από το γεγονός ότι η λύση αυτή βρέθηκε με βάση την αυτορρύθμιση.  Συνεπώς, η Επιτροπή δεν θεωρεί απαραίτητη την εκπόνηση νομοθεσίας.»  Σήμερα υπάρχει πληθώρα φορτιστών για κινητά τηλέφωνα στην ΕΕ.  Πολλοί από αυτούς μπορούν να φορτίσουν μόνο ένα συγκεκριμένο κινητό.  Σχεδόν κάθε νοικοκυριό διαθέτει συλλογή φορτιστών που κατέστησαν άχρηστοι με το χρόνο.  Οι παλιοί φορτιστές παράγουν σήμερα χιλιάδες τόνους σκουπιδιών το χρόνο.  Μετά από εντατικές και εποικοδομητικές διαπραγματεύσεις με την Ευρωπαϊκή Επιτροπή, οι κατασκευαστές κινητών τηλεφώνων συμφώνησαν να διευθετήσουν το πρόβλημα.  Στο μνημόνιο συμφωνίας (ΜΣ) που επιδόθηκε στην Επιτροπή, ο κλάδος αυτοδεσμεύεται να εξασφαλίσει τη συμβατότητα των νέων κινητών τηλεφώνων που διαβιβάζουν δεδομένα χρησιμοποιώντας το βύσμα Micro-USB ως διεπαφή φόρτισης.  Αναμένεται ότι θα επιτευχθεί καλή δυνατότητα φόρτισης.  Στο μέλλον:    Οι χρήστες θα απολαμβάνουν μεγαλύτερη ευκολία χρήσης των κινητών τους.   Ο αριθμός των φορτιστών θα μειωθεί.    Θα υπάρξει θετικός αντίκτυπος για το περιβάλλον .     Το ΜΣ θα πρέπει να συνοδευτεί από νέο πρότυπο ΕΕ.  Με το νέο πρότυπο αφενός θα κατοχυρωθεί η ασφάλεια χρήσης των νέων κινητών τηλεφώνων και, αφετέρου, θα αποφευχθούν προβλήματα από ραδιοπαρεμβολές.  Η Ευρωπαϊκή Επιτροπή εξακολουθεί να συνεργάζεται στενά με τη βιομηχανία, ώστε το ΜΣ να λειτουργήσει γρήγορα.  Η πρώτη γενιά νέων κινητών τηλεφώνων με εναλλάξιμους φορτιστές θα κυκλοφορήσει στην αγορά της ΕΕ από το 2010 και μετά.  Οι ακόλουθες εταιρείες υπέγραψαν το ΜΣ:  Apple, LG, Motorola, NEC, Nokia, Qualcomm, Research in Motion (RIM), Samsung, Sony Ericsson, Texas Instruments.  Η Επιτροπή εκφράζει την ικανοποίησή της για το γεγονός ότι το ΜΣ δεν θα ορίσει μια συγκεκριμένη τεχνολογία για πάντα και, επομένως, δεν θα εμποδίσει την καινοτομία στην ταχέως μεταβαλλόμενη αγορά των κινητών τηλεφώνων.  Συνεπώς, όταν έλθει η στιγμή, το ΜΣ θα προσαρμοστεί στις μελλοντικές μεταβαλλόμενες τεχνολογίες.  Βλ. Επίσης  MEMO/09/301 .    Περισσότερες πληροφορίες       http://ec.europa.eu/enterprise/rtte/index_en.htm
