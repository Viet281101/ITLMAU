IP/09/ 1540   Βρυξέλλες, 19 Οκτωβρίου 2009 Εννέα στους δέκα Ευρωπαίους εξακολουθούν να υποστηρίζουν θερμά την αναπτυξιακή βοήθεια παρά την οικονομική ύφεση  Ευρωβαρόμετρο αριθ. 318  Ειδικό Ευρωβαρόμετρο «Η αναπτυξιακή βοήθεια σε περίοδο οικονομικής κρίσης»  Ενόψει της 4ης διοργάνωσης των Ευρωπαϊκών Ημερών Ανάπτυξης, ένα Ειδικό Ευρωβαρόμετρο με τίτλο «Η αναπτυξιακή βοήθεια σε περίοδο οικονομικής κρίσης» δείχνει ότι η κρίση που έπληξε τις ευρωπαϊκές χώρες δεν επηρέασε την κοινή γνώμη όσον αφορά τη στήριξη στην αναπτυξιακή βοήθεια, η οποία εξακολουθεί να είναι μεγάλη.  Το 90% περίπου των Ευρωπαίων εξακολουθεί να πιστεύει ότι η ανάπτυξη είναι σημαντική και το 72% των Ευρωπαίων είναι υπέρ της τήρησης ή υπέρβασης των υφιστάμενων δεσμεύσεων για την παροχή βοήθειας στον αναπτυσσόμενο κόσμο. Σύμφωνα με τον Karel De Gucht, Ευρωπαίο Επίτροπο αρμόδιο για την ανάπτυξη και την ανθρωπιστική βοήθεια, «η δημοσκόπηση δείχνει σαφώς ότι οι πολίτες περιμένουν από τις κυβερνήσεις τους και την Ευρωπαϊκή Επιτροπή να αναζητήσουν πόρους για τη χρηματοδότηση της ανάπτυξης ». Ακόμη και στο πλαίσιο της οικονομικής κρίσης, επαναλαμβάνω την έκκληση στα κράτη μέλη της ΕΕ να παραμείνουν σταθερά στη δέσμευσή τους να αυξήσουν έως το 2010 την αναπτυξιακή βοήθεια σε 69 δισ. ευρώ ώστε να επιτευχθεί ο ενδιάμεσος στόχος των αναπτυξιακών στόχων της χιλιετίας ».  Η ευρεία πλειοψηφία των Ευρωπαίων πολιτών (61%) θεωρεί ότι η Ευρώπη μπορεί να συμβάλει θετικά στις συζητήσεις για την παγκόσμια ανάπτυξη. «Ο ι Ευρωπαίοι κατανοούν ολοένα και καλύτερα τη σημασία της ανάπτυξης. Ζητούν να υπάρχει μεγαλύτερη κάλυψη των αναπτυξιακών θεμάτων από τα μέσα ενημέρωσης », δήλωσε η Margot Wallström, Αντιπρόεδρος της Ευρωπαϊκής Επιτροπής και Επίτροπος αρμόδια για θέματα επικοινωνιακής στρατηγικής. Αξίζει να σημειωθεί ότι η οικονομική κρίση δεν θεωρείται βασική πρόκληση για τις αναπτυσσόμενες χώρες. Ένας στους δύο Ευρωπαίους θεωρεί τη φτώχεια ως τη μεγαλύτερη πρόκληση που αντιμετωπίζουν οι αναπτυσσόμενες χώρες, την οποία τοποθετούν πριν από την οικονομική και την επισιτιστική κρίση (35%). Οι Ευρωπαίοι δείχνουν να κατανοούν ότι πέρα από την οικονομική ύφεση, η φτώχεια αποτελεί το μεγαλύτερο διαρθρωτικό πρόβλημα. Άλλα ενδιαφέροντα αποτελέσματα:    Δύο στους τρεις Ευρωπαίους (64%) αναφέρουν ιδιοτελή κίνητρα για τη χορήγηση βοήθειας, όπως το εμπόριο, την τρομοκρατία, τη μετανάστευση και τις πολιτικές σχέσεις με τις τρίτες χώρες.    Δεν υπάρχει έλλειψη ενδιαφέροντος, δεδομένου ότι το 42% των Ευρωπαίων ζητούν μεγαλύτερη κάλυψη των αναπτυξιακών θεμάτων από τα μέσα ενημέρωσης.   Το 74% των Ευρωπαίων δεν έχουν ακούσει ποτέ για τους αναπτυξιακούς στόχους της χιλιετίας, αλλά είναι λιγότεροι απ’ ό,τι το 2007 (80%).    Ιστορικό Η έκθεση αναφέρει τα αποτελέσματα σε όλη την ΕΕ, αλλά και για κάθε χώρα ξεχωριστά. Τα στοιχεία αυτά δείχνουν ότι η αναπτυξιακή συνεργασία συμβάλλει στην προσέγγιση των κρατών μελών της ΕΕ μεταξύ τους. Η αποτελεσματικότητα της βοήθειας απαιτεί μεγαλύτερη συνοχή και συναίνεση μεταξύ των κρατών μελών. Η ευρωπαϊκή δημοσκόπηση δείχνει ότι από το 2004 μειώνονται οι διαφορές μεταξύ των διαφόρων χωρών, και ιδίως μεταξύ των χωρών που προσχώρησαν στην ΕΕ από το 2004 και μετά και των υπόλοιπων κρατών μελών.  Παρέχονται στοιχεία σχετικά με την εκπαίδευση, την ηλικία και την κοινωνική και οικονομική κατάσταση των ερωτηθέντων. Το Ειδικό Ευρωβαρόμετρο αριθ. 318 «Η αναπτυξιακή βοήθεια σε περίοδο οικονομικής κρίσης» εκπονήθηκε τον Μάιο-Ιούνιο 2009. Στόχος του ήταν να εκτιμηθεί κατά πόσον η οικονομική ύφεση επηρέασε την κοινή γνώμη όσον αφορά τη στήριξη της αναπτυξιακής βοήθειας στις ευρωπαϊκές χώρες. Αν και η δημοσκόπηση είχε ως βασικό στόχο τον αντίκτυπο της κρίσης στη σημασία που αποδίδουν οι Ευρωπαίοι στην αναπτυξιακή βοήθεια, η πλέον πρόσφατη αυτή έρευνα αποτελεί μέρος μιας σειράς ερευνών που εξετάζουν την ευαισθητοποίηση των Ευρωπαίων στα θέματα ανάπτυξης από το 2004 και μετά. Όπου είναι δυνατόν, τα αποτελέσματα συγκρίνονται με εκείνα προηγούμενων ερευνών. Για την ανάγνωση ολόκληρης της έκθεσης:    http://ec.europa.eu/public_opinion/archives/eb_special_en.htm     Διεύθυνση στο Διαδίκτυο    http://ec.europa.eu/development/index_en.cfm
