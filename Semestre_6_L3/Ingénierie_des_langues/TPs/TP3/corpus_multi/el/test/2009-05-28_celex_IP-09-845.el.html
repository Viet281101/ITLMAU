IP/09/ 845   Βρυξέλλες, 28 Μαΐου 2009  Πραγματικά οφέλη για τους πολίτες ολόκληρης της Ευρώπης: Επιτεύγματα της Επιτροπής την περίοδο 2004-2009  Η Ευρωπαϊκή Επιτροπή δημοσίευσε σήμερα τον απολογισμό των επιτευγμάτων της πριν από τις εκλογές του Ευρωπαϊκού Κοινοβουλίου. Η Ευρωπαϊκή Επιτροπή κατάφερε να κάνει την επανενωμένη Ευρωπαϊκή Ένωση να λειτουργήσει προς όφελος των πολιτών της και έφερε μεγαλύτερη σταθερότητα και ευημερία σε μια Ένωση 27 κρατών μελών. Ανταποκρίθηκε με σθένος στην χρηματοπιστωτική και οικονομική κρίση. Εφάρμοσε μια ολοκληρωμένη προσέγγιση στον αγώνα κατά της κλιματικής αλλαγής και στον ασφαλή ενεργειακό εφοδιασμό. Η Επιτροπή προσπάθησε να διαμορφώσει την παγκοσμιοποίηση με τέτοιο τρόπο, ώστε να μην συνεπάγεται αποκλεισμούς, να ρυθμίζεται καλύτερα και να αντικατοπτρίζει ευρωπαϊκές αξίες.  Ο Πρόεδρος της Επιτροπής κ. José Manuel Barroso έκανε την ακόλουθη δήλωση: «Η παρούσα Επιτροπή, που είναι η πρώτη μιας διευρυμένης Ένωσης 27 κρατών μελών, ήλθε αντιμέτωπη με μια από τις σοβαρότερες κρίσεις που αντιμετώπισε ποτέ η Ευρωπαϊκή Ένωση, σε μια εποχή τεράστιων οικονομικών και κοινωνικών αλλαγών. Ο απολογισμός του έργου μας δείχνει ότι μείναμε πιστοί στις βασικές αξίες και στους βασικούς στόχους που έκαναν την Ένωση τόσο επιτυχημένη, και ότι κληροδοτούμε μια σημαντική συνεισφορά στη μελλοντική εξέλιξη του Ευρωπαϊκού οράματος  Αισθάνομαι ιδιαίτερα περήφανος για τον τρόπο με τον οποίο ανταποκριθήκαμε στην οικονομική και χρηματοπιστωτική κρίση, για το φιλόδοξο πρόγραμμά μας στον αγώνα κατά της κλιματικής αλλαγής και για τη δημιουργία μιας πραγματικά ευρωπαϊκής ενεργειακής πολιτικής. Τώρα πρωτοστατούμε στη διαμόρφωση της παγκοσμιοποίησης με βάση τις ευρωπαϊκές αξίες, καθώς και στην προώθηση των ευρωπαϊκών συμφερόντων παγκοσμίως. Οι εκλογές του Ευρωπαϊκού Κοινοβουλίου προσφέρουν τώρα στους Ευρωπαίους πολίτες την ευκαιρία να εκφράσουν τις δικές τους απόψεις για το μέλλον. Καλώ τους Ευρωπαίους πολίτες να κάνουν χρήση του δημοκρατικού τους δικαιώματος.» Τα επιτεύγματα καταγράφονται διεξοδικά σε έγγραφο που δημοσιεύεται σήμερα σε όλες τις επίσημες γλώσσες της ΕΕ. Την τελευταία πενταετία η Επιτροπή Barroso οικοδόμησε μια σχέση αξιοπιστίας με τους πολίτες, τους οικονομικούς φορείς, τα κράτη μέλη και το Ευρωπαϊκό Κοινοβούλιο. Απέδειξε ότι ήταν ικανή να προτείνει φιλόδοξες μεν, αλλά ρεαλιστικές πρωτοβουλίες και να εξασφαλίσει την πραγματοποίησή τους. Και όλα αυτά μέσα σε μια περίοδο θεσμικών αλλαγών και οικονομικής κρίσης.  Συμφωνήθηκε νέα σημαντική νομοθεσία σκοπός της οποίας είναι να τεθεί η ενιαία αγορά στην υπηρεσία των πολιτών, π.χ. με την ενίσχυση των δικαιωμάτων των επιβατών στις μεταφορές, τη μείωση των χρεώσεων για τα κινητά τηλέφωνα ή τη διευκόλυνση των διασυνοριακών πληρωμών. Ταυτόχρονα, η Επιτροπή απλούστευσε τους κανόνες της ΕΕ, καθώς πρότεινε την κατάργηση περίπου του 10% της περιττής νομοθεσίας και τη μείωση των διοικητικών επιβαρύνσεων στις επιχειρήσεις, ιδίως τις μικρομεσαίες.  Η Επιτροπή εστίασε τις προσπάθειές της στην ανάπτυξη και την απασχόληση μέσω της ανανεωμένης στρατηγικής της Λισαβόνας και του αναθεωρημένου Συμφώνου Σταθερότητας και Ανάπτυξης, και με τον τρόπο αυτόν κατέστησε την Ευρώπη ικανότερη να ανταποκριθεί στην τρέχουσα κρίση που πλήττει την οικονομία, τον χρηματοπιστωτικό τομέα και την απασχόληση. Η Επιτροπή ήταν ο πρώτος διεθνής φορέας που κατέθεσε ένα αξιόπιστο πρόγραμμα οικονομικής ανάκαμψης και ηγήθηκε σε θέματα όπως τα απομειωμένης αξίας περιουσιακά στοιχεία, η ανακεφαλαιοποίηση, οι κρατικές ενισχύσεις και μέτρα που θα οδηγήσουν από τη διάσωση στην ανάκαμψη συγκεκριμένων τομέων, όπως για παράδειγμα της αυτοκινητοβιομηχανίας. Η Επιτροπή ηγείται του αγώνα κατά της κρίσης τόσο σε επίπεδο G-20 όσο και σε ευρωπαϊκό επίπεδο μέσω της εφαρμογής των συστάσεων της έκθεσης de Larosière.   Η Επιτροπή Barroso ηγήθηκε στην αλλαγή φιλοσοφίας όσον αφορά την προσέγγιση της Ευρώπης στα θέματα της κλιματικής αλλαγής και της ενέργειας. Με την φιλόδοξη δέσμη νομοθετικών μέτρων που ετοίμασε η Επιτροπή Barroso, η Ευρώπη απέδειξε ότι είναι έτοιμη να διαδραματίσει ηγετικό ρόλο τον οποίο θα εξακολουθήσει να διαδραματίζει ενόψει των συνομιλιών που θα πραγματοποιηθούν στη Διάσκεψη της Κοπεγχάγης για την κλιματική αλλαγή. Η δέσμη αυτή εξασφαλίζει ότι τα βραχυπρόθεσμα μέτρα που λαμβάνονται λόγω της οικονομικής κρίσης, είναι απολύτως συμβατά με το υς μακροπρόθεσμους στόχους μας.  Η Ευρωπαϊκή Επιτροπή εργάσθηκε σκληρά για να διαμορφωθεί το μεταβαλλόμενο παγκόσμιο περιβάλλον έτσι ώστε να αντιμετωπιστούν η φτώχεια, θέματα παγκόσμιας υγείας, η μετανάστευση και θέματα ασφάλειας. Απέδειξε την επιρροή της στις κρίσεις της Γεωργίας, της Μέσης Ανατολής και της Αφρικής. Ταυτόχρονα, έχει επενδύσει στην επίτευξη περιφερειακής σταθερότητας στις χώρες με τις οποίες γειτονεύει και έχει προωθήσει τη σύναψη αποτελεσματικών και φιλόδοξων σχέσεων συνεργασίας με παγκόσμιες δυνάμεις με σκοπό την προάσπιση των ευρωπαϊκών συμφερόντων και αξιών.  Απαιτούνται, ωστόσο, περαιτέρω προσπάθειες. Ο Γύρος εμπορικών συνομιλιών της Ντόχα δεν έχει ακόμη ολοκληρωθεί. Διάφορες προτάσεις έχουν υποβληθεί από την Επιτροπή σχετικά με τη μεταρρύθμιση των χρηματοπιστωτικών αγορών, την αύξηση της απασχόλησης και την αντιμετώπιση άλλων επειγουσών προκλήσεων, οι οποίες δεν έχουν λάβει ακόμη τελική έγκριση από την ΕΕ. Στο πλαίσιο της διαχείρισης των αποτελεσμάτων της τρέχουσας οικονομικής κρίσης, η Επιτροπή θα πρέπει να εξασφαλίσει ότι η Ένωση θα βγει ισχυρότερη από την κρίση αυτή. Θα συνεχίσει επίσης να εστιάζεται στην ανάγκη επικύρωσης της Συνθήκης της Λισαβόνας, που θα δώσει στην Ένωση μεγαλύτερα περιθώρια δράσης.   Η Επιτροπή Barroso ανέλαβε την πρωτοβουλία να προτείνει λύσεις στα σημερινά προβλήματα. Το σχέδιο για την ανάκαμψη της οικονομίας, η καταπολέμηση της κλιματικής αλλαγής, η ενεργειακή ασφάλεια, το Ταμείο προσαρμογής στην παγκοσμιοποίηση, ο μηχανισμός επισιτιστικής βοήθειας ύψους 1 δισεκατ. ευρώ για την ανάπτυξη, το Ευρωπαϊκό Ινστιτούτο Τεχνολογίας, η διάθεση 5 δισεκατ. ευρώ για ενεργειακά σχέδια και ευρυζωνική υποδομή στις αγροτικές περιοχές, καθώς και το σύμφωνο για την μετανάστευση – όλα αυτά αποτελούν πρωτοβουλίες της Επιτροπής. Η Επιτροπή έχει αποδείξει ότι η ΕΕ μπορεί να λειτουργήσει με 27 κράτη μέλη, να ηγηθεί του διαλόγου και να επιτύχει αποτελέσματα. Η Επιτροπή ήταν μια από τις κινητήριες δυνάμεις που έδωσαν ώθηση στην ευρωπαϊκή δράση. Δημιούργησε τις προϋποθέσεις για ομοφωνία μεταξύ των 27 κρατών μελών σε κάθε σύνοδο του Ευρωπαϊκού Συμβουλίου τόσο υπό ευνοϊκές όσο και υπό δυσμενείς περιστάσεις. Αυτό είναι το κληροδότημα της παρούσας Επιτροπής.  Ιστορικό  Η Επιτροπή Barroso ανέλαβε καθήκοντα στις 22 Νοεμβρίου 2004. Η θητεία της Επιτροπής πρόκειται να λήξει στις 31 Οκτωβρίου 2009.   Τα τελευταία τεσσεράμισι χρόνια, η Επιτροπή ενέκρινε φιλόδοξες νομοθετικές προτάσεις. Από τις αρχές του 2005 το Ευρωπαϊκό Κοινοβούλιο και το Συμβούλιο ενέκριναν πάνω από 470 προτάσεις βάσει της διαδικασίας συναπόφασης.  Περισσότερες πληροφορίες σχετικά με τα επιτεύγματα της Επιτροπής σε συγκεκριμένους τομείς πολιτικής διατίθεται από το γραφείο κάθε επιτρόπου.  Αντίγραφο του εγγράφου που περιγράφει τα επιτεύγματα της Επιτροπής διατίθεται στη διεύθυνση:   http://ec.europa.eu/commission_barroso/president/priorities/bilan/index_en.htm
