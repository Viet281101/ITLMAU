IP/ 09/ 941   Βρυξέλλες , 17 Ιουνίου 2009  Η Ευρωπαϊκή Επιτροπή σάς καλεί «να φανταστείτε έναν νέο κόσμο»… μέσω της φωτογραφίας  Στο πλαίσιο του ευρωπαϊκού έτους δημιουργικότητας και καινοτομίας (ΕΕΔΚ) 2009, η Ευρωπαϊκή Επιτροπή προκήρυξε διαγωνισμό φωτογραφίας με τίτλο «Φανταστείτε έναν νέο κόσμο» . Επαγγελματίες και ερασιτέχνες φωτογράφοι όλων των ηλικιών και από όλη την ΕΕ καλούνται να εκφράσουν τη δημιουργικότητά τους. Οι νικητές θα επιλεγούν από επιτροπή υψηλού επιπέδου και τα βραβεία που θα τους δοθούν θα είναι φωτογραφικός εξοπλισμός και ταξίδια σε πόλεις της ΕΕ. Για τον διαγωνισμό έχει δημιουργηθεί ειδικός ιστότοπος στη διεύθυνση:   www.imagine2009.eu   . Η προθεσμία υποβολής των φωτογραφιών είναι η 31η Αυγούστου 2009.  Η φαντασία είναι εξαιρετικά σημαντική ικανότητα του ανθρώπου: η φαντασία μάς βοηθά να δώσουμε νόημα στις εμπειρίες που βιώνουμε και να κατανοήσουμε τις γνώσεις που αποκτούμε· χάρη στη φαντασία μπορούμε να δώσουμε νόημα στον κόσμο. Στη σημερινή εποχή των ταχύτατων αλλαγών, πρέπει να είμαστε ευέλικτοι και δημιουργικοί, να αξιοποιούμε στον μεγαλύτερο δυνατό βαθμό τη φαντασία και την καινοτομική μας ικανότητα και να οραματιζόμαστε το μέλλον μας.  Η Ευρωπαϊκή Επιτροπή καλεί όλους τους επαγγελματίες και ερασιτέχνες φωτογράφους, τους σπουδαστές φωτογραφίας και όλα τα άλλα ταλέντα να υποβάλουν τις φωτογραφίες τους στον φωτογραφικό διαγωνισμό « Φανταστείτε έναν νέο κόσμο ». Στον διαγωνισμό μπορούν να συμμετάσχουν όλοι όσοι κατοικούν σε χώρα της ΕΕ, σε υποψήφια χώρα, στην Ισλανδία, το Λιχτενστάιν ή τη Νορβηγία και μοιράζονται το πάθος μας για τη φωτογραφία.  Πρόεδρος της κριτικής επιτροπής του διαγωνισμού « Φανταστείτε έναν νέο κόσμο» θα είναι ο καθηγητής φωτογραφίας και πρόεδρος του Ευρωπαϊκού Συνδέσμου Σχολών Καλών Τεχνών (ELIA) Chris Wainwright . Οι υποψηφιότητες θα κριθούν από διεθνή επιτροπή επαγγελματιών αναγνωρισμένου κύρους από τους τομείς της φωτογραφίας και των καλών τεχνών, οι οποίοι θα επιλέξουν τους νικητές: Claude Bussac , διευθυντής της P h otoEspaña, Ισπανία· François Hébel , διευθυντής του φεστιβάλ φωτογραφίας Rencontres d'Arles, Γαλλία· Orsolya Kőrösi , διευθύντρια του ουγγρικού «Σπιτιού» της Φωτογραφίας, Ουγγαρία· Βαγγέλης Ιωακειμίδης , διευθυντής του Μουσείου Φωτογραφίας Θεσσαλονίκης, Ελλάδα· Elina Brotherus , φωτογράφος και βιντεοκαλλιτέχνις, Φινλανδία· Klavdij Sluban , γάλλος φωτογράφος σλοβενικής καταγωγής.  Οι ευρωπαίοι πολίτες θα κληθούν να επιλέξουν τον υποψήφιο στον οποίο θα απονεμηθεί το « βραβείο κοινού » μέσω ηλεκτρονικής ψηφοφορίας. Οι τέσσερις νικητές του διαγωνισμού θα πάρουν σημαντικά βραβεία: φωτογραφικές μηχανές, φωτογραφικό εξοπλισμό, ταξίδια σε ευρωπαϊκές πόλεις και ευρεία αναγνώριση του ταλέντου τους στην ευρωπαϊκή σκηνή.   Ο φωτογραφικός διαγωνισμός είναι μια από τις πολλές εκδηλώσεις που οργανώνει η Ευρωπαϊκή Επιτροπή στο πλαίσιο του ευρωπαϊκού έτους δημιουργικότητας και καινοτομίας 2009 (ΕΕΔΚ).  Με το σύνθημα  « Οραματίσου, Δημιούργησε, Καινοτόμησε » , το ΕΕΔΚ 2009 έχει σκοπό να αυξήσει την ευαισθητοποίηση των πολιτών για τη σημασία της δημιουργικότητας και της καινοτομίας ως βασικών παραγόντων προσωπικής, κοινωνικής και οικονομικής ανάπτυξης. Η ΕΕ, δίνοντας έμφαση στη δημιουργικότητα και την καινοτομία, στοχεύει να σφυρηλατήσει το μέλλον της Ευρώπης μέσα στο παγκόσμιο ανταγωνιστικό περιβάλλον, προωθώντας τις δημιουργικές και καινοτομικές δυνατότητες όλων μας.  Για περισσότερες πληροφορίες :   Επίσημος ιστότοπος του διαγωνισμού :   www.imagine2009.eu    Επίσημος ιστότοπος του ευρωπαϊκού έτους δημιουργικότητας και καινοτομίας :   http://create2009.europa.eu
