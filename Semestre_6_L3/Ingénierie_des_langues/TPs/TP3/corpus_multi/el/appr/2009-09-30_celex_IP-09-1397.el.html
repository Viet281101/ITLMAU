IP/ 09/ 1397   Βρυξέλλες , 30 Σεπτεμβρίου 2009  Η Ευρωπαϊκή Επιτροπή επικροτεί τη στροφή των ΗΠΑ σε περισσότερο ανεξάρτητη, υπόλογη, διεθνή διακυβέρνηση του Διαδικτύου  Η κ. Viviane Reding, Επίτροπος αρμόδια για την κοινωνία της πληροφορίας και τα μέσα επικοινωνίας, εξέφρασε σήμερα ικανοποίηση για την είδηση ότι ο ICANN, ο οργανισμός που είναι κατά κύριο λόγο αρμόδιος για τη διαχείριση των ονομάτων τομέα του Διαδικτύου, θα καταστεί περισσότερο ανοικτός και υπόλογος σε δισεκατομμύρια χρηστών του Διαδικτύου απ’ όλη την υφήλιο. Από τις 30 Σεπτεμβρίου, ο ICANN (Internet Corporation for Assigned Names and Numbers), που εδρεύει στις ΗΠΑ και αποτελεί τον οργανισμό του Διαδικτύου για την απόδοση ονομάτων και αριθμών, δεν θα υπόκειται πλέον στον μονομερή έλεγχο του Υπουργείου Εμπορίου των ΗΠΑ, αλλά θα ελέγχεται από ανεξάρτητες επιτροπές αξιολόγησης, τις οποίες θα ορίζει η Συμβουλευτική Επιτροπή Κυβερνήσεων (Governmental Advisory Committee – GAC) του ICANN και ο ίδιος ο ICANN με τη συμμετοχή των κυβερνήσεων όλης της υφηλίου. Από το 2005, η Ευρωπαϊκή Επιτροπή ζήτησε κατ’ επανάληψη τη μεταρρύθμιση της διακυβέρνησης των κύριων παγκόσμιων πόρων του Διαδικτύου. Τούτο είναι απαραίτητο για να διασφαλιστούν σημαντικοί στόχοι δημόσιας πολιτικής, όπως είναι η ελευθερία έκφρασης και η διευκόλυνση σταθερών επιγραμμικών (online) επιχειρηματικών συναλλαγών. Η Ευρωπαϊκή Επιτροπή είναι αποφασισμένη να παρακολουθήσει και να υποστηρίξει την υλοποίηση των μεταρρυθμίσεων που γνωστοποιήθηκαν σήμερα, σε στενή συνεργασία με τα 27 κράτη μέλη της ΕΕ.  « Επικροτώ την απόφαση της κυβέρνησης των ΗΠΑ να προσαρμόσει τον κομβικό ρόλο του ICANN για τη διακυβέρνηση του Διαδικτύου στην πραγματικότητα του 21 ου αιώνα και της παγκοσμιοποιημένης υφηλίου», δήλωσε η κ. Viviane Reding, Επίτροπος αρμόδια για την κοινωνία της πληροφορίας και τα μέσα επικοινωνίας. «Οι χρήστες του Διαδικτύου σε όλο τον κόσμο μπορούν πλέον να αναμένουν ότι οι αποφάσεις του ICANN σχετικά με την εκχώρηση ονομάτων και αριθμών θα είναι περισσότερο αμερόληπτες και υπόλογες, λαμβάνοντας υπόψη των συμφέροντα όλων των πλευρών. Οι εξωτερικές επιτροπές αξιολόγησης θα αποτιμούν σε τακτικά διαστήματα τις επιδόσεις του ICANN. Εάν η μεταρρύθμιση αυτή εφαρμοστεί πραγματικά και με διαφάνεια είναι δυνατό να γίνει ευρέως αποδεκτή από την κοινωνία των πολιτών, τις επιχειρήσεις και τις κυβερνήσεις.»  « Η Ευρωπαϊκή Επιτροπή είναι αποφασισμένη σθεναρά να συμβάλει ώστε αυτή η μεταρρύθμιση να καταστεί πραγματικότητα, συνεργαζόμενη με τους εταίρους μας στις κυβερνήσεις, τις επιχειρήσεις και την κοινωνία των πολιτών. Η Ευρωπαϊκή Επιτροπή θα διαδραματίσει ενεργό ρόλο στη συμβουλευτική επιτροπή κυβερνήσεων του ICANN και στην περαιτέρω μεταρρύθμισή της. Η πρόκληση είναι πλέον να καταστεί αποτελεσματικότερη η GAC, μετά την αναβάθμισή της, και να ενισχυθεί περαιτέρω ο διάλογος μεταξύ κυβερνήσεων, επιχειρήσεων και της κοινωνίας των πολιτών μέσω του Φόρουμ για τη Διακυβέρνηση του Δικτύου . Για τον σκοπό αυτό θα παρακολουθούμε επίσης εκ του σύνεγγυς το έργο του ΙCANN σχετικά με τον ανταγωνισμό. Επίσης ενθαρρύνω όλες τις πλευρές να διερευνήσουν τις δυνατότητες για ισχυρότερους εξωτερικούς μηχανισμούς προσφυγής κατά αποφάσεων του συμβουλίου ICANN.  « Η ανεξαρτησία και λογοδοσία του ICANN έχουν βελτιωθεί, τουλάχιστον θεωρητικά. Ας συνεργαστούμε για να εξασφαλίσουμε ότι θα τελεσφορήσουν στην πράξη.»  Όπως γνωστοποιήθηκε σήμερα, δεν θα παραταθεί μετά τις 30 Σεπτεμβρίου 2009 η « συμφωνία κοινού έργου » στις ΗΠΑ, η οποία επί του παρόντος προβλέπει ότι οι αποφάσεις του ICANN ελέγχονται μονομερώς από το Υπουργείο Εμπορίου των ΗΠΑ . Θα αντικατασταθεί από κοινή «επιβεβαίωση δεσμεύσεων» της κυβέρνησης των ΗΠΑ και του ICANN, πράγμα που αποτελεί σημαντική μεταρρύθμιση των κείμενων διοικητικών διευθετήσεων . Στις σημαντικότερες μεταρρυθμίσεις του ICANN περιλαμβάνονται τα ακόλουθα:    Μεγαλύτερη ανεξαρτησία από τακτικές περιοδικές ανασκοπήσεις που διενεργούνται από μία μόνο κυβέρνηση. Οι αποφάσεις που λαμβάνονται από τον ICANN επηρεάζουν τους χρήστες του Διαδικτύου σε όλη την υφήλιο και, κατά συνέπεια, είναι σημαντικό να αντανακλούν όλα αυτά τα συμφέροντα.    Εξωτερική λογοδοσία σε ανεξάρτητες επιτροπές αξιολόγησης, τις οποίες θα διορίζουν από κοινού η GAC και ο ICANN. Κυβερνήσεις και δημόσιες αρχές από όλη την υφήλιο μπορούν να συμμετέχουν στην GAC, η οποία συμβουλεύει το συμβούλιο του ICANN σχετικά με πτυχές δημόσιας πολιτικής που αφορούν τις δραστηριότητες του ICANN. Αυτές οι επιτροπές θα αξιολογούν περιοδικώς τις επιδόσεις του ICANN όσον αφορά τις δημόσιες υποχρεώσεις του. Το Διαδίκτυο είναι ζωτικής σημασίας για τις οικονομίες και τις κοινωνίες σε όλο τον κόσμο. Επί σειρά ετών η Ευρωπαϊκή Επιτροπή και τα κράτη μέλη της ΕΕ συμμετείχαν δραστήρια στη χάραξη πολιτικής από τον ICANN για να εξασφαλίσουν την τήρηση των ευρωπαϊκών αξιών στο Διαδίκτυο, όπως η ελευθερία του λόγου, η ιδιωτική ζωή, η προστασία των καταναλωτών και η ασφάλεια.    Τον Ιούνιο 2009, η Ευρωπαϊκή Επιτροπή εξέδωσε έγγραφο χάραξης πολιτικής με το οποίο ζήτησε τη βελτίωση της υποχρέωσης λογοδοσίας του ICANN στη διεθνή κοινότητα, τη διαφάνεια της λήψης αποφάσεων εκ μέρους του και σαφέστερο ρόλο των κυβερνήσεων κατά τον καθορισμό των πτυχών δημόσιας πολιτικής στο πλαίσιο της χάραξης πολιτικής από τον ICANN (   IP/09/951   ). Η σημερινή ανακοίνωση αποτελεί ένδειξη ότι οι ΗΠΑ συμμερίζονται πολλές από αυτές τις ανησυχίες και στόχους. Τα επόμενα βήματα  Ένα περαιτέρω σημαντικό βήμα στον τομέα της διακυβέρνησης του Διαδικτύου είναι η συνέχιση του Φόρουμ για τη Διακυβέρνηση του Διαδικτύου (Internet Governance Forum) , το οποίο συγκροτήθηκε για αρχική θητεία 5 ετών, κατά την πρώτη σύνοδο, το 2006, και αποτελεί το μόνο χώρο διαβουλεύσεων μεταξύ των εμπλεκομένων στη διακυβέρνηση του Διαδικτύου. Η Ευρωπαϊκή Επιτροπή επιθυμεί να συνεχιστεί το φόρουμ αυτό, επειδή αποτελεί τον μοναδικό χώρο όπου όλα τα σχετιζόμενα με το Διαδίκτυο θέματα είναι δυνατό να αντιμετωπιστούν από ευρύ φάσμα άμεσα ενδιαφερομένων, προερχόμενων από όλη την υφήλιο, μεταξύ των οποίων και βουλευτές.  Ιστορικό  Τα ονόματα τ ομέων και οι διευθύνσεις είναι απαραίτητα για να φθάνουν τα δεδομένα μέσω του Διαδικτύου στον προορισμό τους. Ο αρμόδιος οργανισμός για τον καθορισμό των πολιτικών παγκόσμιου συντονισμού του Συστήματος Ονομάτων Τομέα (Domain Name System - DNS) είναι ο ICANN, ιδιωτική μη κερδοσκοπική αμερικανική εταιρία που εδρεύει στην Καλιφόρνια. Αφότου συγκροτήθηκε, το 1998, ο ICANN λειτουργούσε πάντοτε με σειρά μνημονίων συνεννόησης με την κυβέρνηση των ΗΠΑ, στα οποία καθορίζονταν οι στόχοι του όσον αφορά τη χάραξη πολιτικής για το σύστημα ονομάτων τομέων. Το πλέον πρόσφατο μνημόνιο συνεννόησης (η καλούμενη «συμφωνία κοινού έργου») θα λήξει στις 30 Σεπτεμβρίου 2009. Τον Μάιο, η Επίτροπος κα Viviane Reding αναφέρθηκε με βιντεομήνυμα στο όραμά της για το μέλλον της διακυβέρνησης του Διαδικτύου (   IP/09/696   ):     http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
