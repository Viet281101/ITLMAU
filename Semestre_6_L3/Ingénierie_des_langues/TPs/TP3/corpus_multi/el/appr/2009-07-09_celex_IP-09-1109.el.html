IP/09/ 1109   Βρυξέλλες , 9 Ιουλίου 2009  «Να είσαι υγιής. Να είσαι ο εαυτός σου» – η Επιτροπή εγκαινιάζει πρωτοβουλία για την υγεία των νέων  Οι νέοι πρέπει να συμμετέχουν πιο ενεργά στην ανάπτυξη των πολιτικών της ΕΕ για την υγεία: αυτός είναι ο στόχος της πρωτοβουλίας που εγκαινιάζει σήμερα η ευρωπαία επίτροπος για θέματα υγείας, κ. Ανδρούλλα Βασιλείου. Η πρωτοβουλία ξεκινά με τη διοργάνωση διάσκεψης για την υγεία των νέων στις Βρυξέλλες στις 9 και 10 Ιουλίου 2009. Περισσότεροι από 200 νέοι 18-25 ετών από ολόκληρη την Ευρώπη θα συναντηθούν με αρμόδιους χάραξης πολιτικής και οργανώσεις του κλάδου της υγείας για να συζητήσουν βασικά θέματα υγείας, όπως είναι η κατανάλωση αλκοόλ, το κάπνισμα και η χρήση ναρκωτικών, η σωματική άσκηση και η πνευματική υγεία. Θα εξεταστούν επίσης διατομεακά θέματα που περιλαμβάνουν την οικονομική κρίση, τις ανισότητες στην υγεία, την εκπαίδευση και το ρόλο των μέσων ενημέρωσης. Η διάσκεψη διοργανώνεται από κοινού με το Ευρωπαϊκό Φόρουμ Νεολαίας και συνοδεύεται από τη δημιουργία πολύγλωσσου δικτυακού τόπου στη δικτυακή πύλη της ΕΕ για την υγεία, στον οποίο θα υπάρχει ιστολόγιο για να διατυπώνουν οι νέοι τις απόψεις τους για την υγεία.  Στους βασικούς ομιλητές περιλαμβάνονται η Αυτής Βασιλική Υψηλότητα Πριγκίπισσα Laurentien των Κάτω Χωρών, ο Ύπατος Εκπρόσωπος της Γαλλίας για τη νεολαία Martin Hirsch, η αναπληρώτρια περιφερειακή διευθύντρια του Παγκόσμιου Οργανισμού Υγείας αρμόδια για την Ευρώπη Nata Menabde και ο πρόεδρος του Ευρωπαϊκού Φόρουμ Νεολαίας Tine Radinja. Συμμετέχοντες από πλευράς νεολαίας θα μιλήσουν σε όλες τις συνόδους, ενώ ολόκληρη η διάσκεψη θα μεταδοθεί από το διαδίκτυο για να εξασφαλιστεί μεγαλύτερο κοινό.  Η Ανδρούλλα Βασιλείου , επίτροπος της ΕΕ για την υγεία, δήλωσε σχετικά: «Παρά το γεγονός ότι η υγεία των νέων στην Ευρώπη είναι καλύτερη από ποτέ, υπάρχουν ανησυχητικές ενδείξεις ότι υπερβολικά πολλοί νέοι υιοθετούν συμπεριφορές που, μακροπρόθεσμα, θα μειώσουν τη δυνατότητά τους για υγιή και παραγωγική ζωή, θέτοντας σε κίνδυνο το μέλλον τους. Στόχος μου είναι να παρακινήσω τους σημερινούς νέους ώστε να ενδιαφερθούν για την υγεία τους, να συνεργαστούν με τους αρμόδιους χάραξης πολιτικής και να εκφράσουν τις απόψεις τους για θέματα υγείας.»  Σκοπός της πρωτοβουλίας για την υγεία των νέων είναι :   να αυξηθεί η συμμετοχή των νέων στο πλαίσιο των πολιτικών της ΕΕ για τη δημόσια υγεία·   να ενισχυθεί η συμμετοχή των νέων στη διαδικασία λήψης αποφάσεων·   να εμπλακούν και άλλοι χώροι από τους διάφορους τομείς πολιτικής σε επίπεδο ΕΕ και κρατών μελών στην εφαρμογή προγραμμάτων πρόληψης για τους νέους·    να στηριχθούν οι δραστηριότητες των κρατών μελών για την υγεία των νέων.     Η ανάγκη για την εν λόγω πρωτοβουλία είναι ακόμα πιο έκδηλη με βάση τα αποτελέσματα έρευνας που διενήργησε η Generation Europe σύμφωνα με τα οποία το 52% των ερωτηθέντων δεν γνώριζαν καν ότι υλοποιούνται πολιτικές της ΕΕ στον τομέα της υγείας των νέων. Στην ερώτηση πώς θεωρούν ότι θα μπορούσαν να συμβάλλουν στην χάραξη της πολιτικής στον τομέα της υγείας, το 41% ζήτησε αμεσότερη συνεργασία με τους αρμόδιους χάραξης πολιτικής και το 40% συνέστησε καλύτερα προσαρμοσμένους διαύλους επικοινωνίας.  Δικτυακός τόπος: «Να είσαι υγιής. Να είσαι ο εαυτός σου»  Στο πλαίσιο αυτής της πρωτοβουλίας, η Επιτροπή δημιούργησε τον δικτυακό τόπο «Να είσαι υγιής. Να είσαι ο εαυτός σου» ( "   Be Healthy - Be Yourself   "), ο οποίος είναι προσβάσιμος από τη δικτυακή πύλη της ΕΕ για την υγεία και διατίθεται σε 22 γλώσσες. Ο δικτυακός τόπος χωρίζεται σε τρία βασικά μέρη: μια σελίδα αφιερωμένη στις συνεδριάσεις, μια σελίδα με πληροφορίες σχετικά με το διαγωνισμό για την υγεία των νέων και ένα ιστολόγιο με προσωπικές μαρτυρίες, τη διαχείριση του οποίου αναλαμβάνει το Ευρωπαϊκό Φόρουμ Νεολαίας. Οι νικητές του καλλιτεχνικού διαγωνισμού θα ανακοινωθούν στο πλαίσιο της διάσκεψης στις 9 Ιουλίου.  Πλαίσιο  Η ΕΕ έχει ήδη αναπτύξει συγκεκριμένες ενέργειες σε συνεργασία με τη νεολαία.  Παράδειγμα αποτελούν, μέσω του Φόρουμ Νεολαίας, οι εκστρατείες «Help» της ΕΕ για την πρόληψη του καπνίσματος, στο πλαίσιο των οποίων, μάλιστα, εκπονήθηκε ακόμα και μανιφέστο νέων, στο οποίο εξέφραζαν τις απόψεις τους για τα κατάλληλα μέτρα που θα προλαμβάνουν αποτελεσματικότερα τις βλαβερές συνέπειες του καπνού.  Οι νέοι είναι επίσης ομάδα-στόχος διαφόρων ενεργειών με σκοπό την προώθηση της υγείας οι οποίες ξεκίνησαν από τα μέλη της πλατφόρμας δράσης της ΕΕ για τη διατροφή, τη σωματική άσκηση και την υγεία . Η πρωτοβουλία για την υγεία των νέων πρόκειται να αναπτύξει τις εν λόγω ενέργειες.  Περισσότερες πληροφορίες :   Περισσότερ ες πληροφορίες σχετικά με την πρωτοβουλία για την υγεία των νέων, τη διάσκεψη και τις σχετικές εκθέσεις δημοσιεύονται στο δικτυακό τόπο «Να είσαι υγιής. Να είσαι ο εαυτός σου»:  http://health.europa.eu/youth   Ευρωπαϊκό Φ όρουμ Νεολαίας:   http://www.youthforum.org/    ΓΔ SANCO – Δικτυακός τόπος για τους καθοριστικούς παράγοντες της υγείας :    http://ec.europa.eu/health/ph_determinants/healthdeterminants_el.htm       MEMO/09/     326
