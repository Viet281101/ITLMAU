IP/09/1833  Βρυξέλλες, 2 7  Νοεμβρίου 2009  Πρωτοβουλία για τα Καινοτόμα Φάρμακα (ΙΜΙ): Η Επιτροπή και η φαρμακοβιομηχανία δημοσιεύουν τη δεύτερη πρόσκληση υποβολής προτάσεων έρευνας για αποδοτικότερες μεθόδους ανάπτυξης φαρμάκων Η Πρωτοβουλία για τα Καινοτόμα Φάρμακα (ΙΜΙ, από τα αρχικά των λέξεων Innovative Medicines Initiative) δημοσίευσε σήμερα επίσημα τη δεύτερη πρόσκλησή της για την υποβολή προτάσεων. Η σύμπραξη δημοσίου και ιδιωτικού τομέα μεταξύ της Ευρωπαϊκής Επιτροπής και της Ευρωπαϊκής Ομοσπονδίας Φαρμακευτικών Επιχειρήσεων και Συνδέσμων (EFPIA) καλεί τις ερευνητικές κοινοπραξίες να υποβάλουν προτάσεις με αντικείμενο εννέα επιστημονικά θέματα. Στόχος της πρόσκλησης είναι να επιταχυνθεί η ανακάλυψη και ανάπτυξη νέων φαρμάκων για ασθένειες όπως ο καρκίνος και τα φλεγμονώδη και τα λοιμώδη νοσήματα. Η IMI θα χρηματοδοτήσει επίσης ερευνητικά έργα για τη βελτίωση της ανταλλαγής δεδομένων μεταξύ βιομηχανίας και επιστημονικής κοινότητας – σημαντική συνιστώσα της διαχείρισης της γνώσης. Η συνεισφορά της Επιτροπής στη δεύτερη αυτή πρόσκληση υποβολής προτάσεων, ύψους 76,8 εκατ. ευρώ, αναμένεται να συνδυαστεί με τουλάχιστον ίση συνεισφορά εις είδος από τις εταιρείες που είναι μέλη της EFPIA.   Ο καθηγητής Michel  Goldman , Εκτελεστικός Διευθυντής της ΙΜΙ, δήλωσε τα εξής: «Η δεύτερη αυτή πρόσκληση υποβολής προτάσεων θα συμβάλει στην οικοδόμηση της δυναμικότητας της ΙΜΙ για τη στήριξη του είδους καινοτομίας που χρειαζόμαστε, καθώς και στην άρση των φραγμών στους οποίους προσκρούει σήμερα η ανάπτυξη φαρμάκων.»  Ο αρμόδιος για θέματα επιστήμης και έρευνας Επίτροπος της ΕΕ, κ. Janez  Poto č nik , πρόσθεσε: «Το 2004 σκεφθήκαμε ένα τρόπο να καταστήσουμε την Ευρώπη τον ιδανικό τόπο βιοϊατρικής έρευνας και, ταυτόχρονα, να εξαλείψουμε τα εμπόδια στη φαρμακευτική έρευνα: αυτό ακριβώς είναι η IMI . Βρίσκεται στο κέντρο του τριγώνου της γνώσης, ενισχύοντας τη συνεργασία μεταξύ του δημόσιου και του ιδιωτικού τομέα και βοηθώντας μας να αντεπεξέλθουμε με οικονομικά ανταγωνιστικό και περιβαλλοντικά αειφόρο τρόπο στις μέγιστες προκλήσεις που αντιμετωπίζουμε. Δείχνει επίσης ότι η νέα αυτή σύμπραξη μεταξύ της Επιτροπής και της βιομηχανίας αποδίδει καρπούς».  Ο κ. Arthur  J . Higgins , Διευθύνων Σύμβουλος της Bayer  HealthCare και Πρόεδρος της EFPIA δήλωσε τα εξής: « Η ΙΜΙ αποτελεί σαφή απόδειξη της πρόθεσης της Ευρώπης να πρωτοστατεί στη βιοφαρμακευτική καινοτομία. Η πρωτοβουλία αυτή συνενώνει με επιτυχία ανταγωνιζόμενες κατά κανόνα φαρμακευτικές εταιρείες και πανεπιστημιακούς φορείς σε μια άνευ προηγουμένου προσπάθεια επιτάχυνσης των ανακαλύψεων.»  Στις 16 Νοεμβρίου 2009, η IMI έγινε επίσημα αυτόνομη, αποκτώντας οικονομική και επιχειρησιακή ανεξαρτησία από τα δύο ιδρυτικά μέλη της, την Ευρωπαϊκή Επιτροπή και την EFPIA . Το εκτελεστικό γραφείο της ΙΜΙ, στις Βρυξέλλες, θα λειτουργεί με μια νέα ομάδα, με επικεφαλής τον νέο Εκτελεστικό Διευθυντή κ. Michel  Goldman , η οποία θα έχει την ευθύνη της έγκρισης των επιχορηγήσεων στο πλαίσιο της δεύτερης πρόσκλησης της ΙΜΙ για την υποβολή προτάσεων.  Τρία από τα εννέα θέματα της πρόσκλησης συνδέονται με τη βελτίωση της διαχείρισης της γνώσης, η οποία αποτελεί καθοριστικό παράγοντα για τη μελλοντική πρόοδο της ανάπτυξης αποτελεσματικών φαρμάκων. Με τα θέματα αυτά επιζητείται κυρίως η βελτίωση των προτύπων για τα δεδομένα που χρησιμοποιούνται από τη βιομηχανία, τα πανεπιστήμια και τις ρυθμιστικές αρχές, ώστε να βελτιωθεί η αξιολόγηση της αποτελεσματικότητας και της ασφάλειας των νέων φαρμακευτικών προϊόντων. Επιδιώκεται επίσης να διευκολυνθεί η από κοινού χρήση πληροφοριών που θα επιταχύνει την ανάπτυξη φαρμάκων.  Τα υπόλοιπα έξι θέματα έχουν ως στόχο την βελτίωση της αποτελεσματικότητας των αντικαρκινικών φαρμάκων και των φαρμάκων κατά των φλεγμονωδών και λοιμωδών νοσημάτων. Ένα θέμα, για παράδειγμα, επικεντρώνεται στην κατανόηση της σύστασης των καρκινικών όγκων και της αντίδρασής τους στη θεραπευτική αγωγή. Ένα άλλο στοχεύει στην επιτάχυνση της ανάπτυξης ακριβέστερων, φθηνότερων και ταχύτερων διαγνωστικών εξετάσεων για τα λοιμώδη νοσήματα.  Τα θέματα της πρόσκλησης, που δόθηκαν στη δημοσιότητα τον Σεπτέμβριο για να έχουν οι ερευνητικές κοινοπραξίες τη δυνατότητα να προετοιμάσουν καλύτερα τις αιτήσεις τους, προσέλκυσαν έντονο ενδιαφέρον. Στις 17 Νοεμβρίου 2009, περισσότεροι από 420 αντιπρόσωποι πανεπιστημιακών ομάδων, μικρών και μεσαίων επιχειρήσεων και άλλων οργανισμών συγκεντρώθηκαν στο εκθεσιακό κέντρο Brussels  Expo για να συμμετάσχουν στην ανοικτή ημερίδα πληροφόρησης της ΙΜΙ, όπου είχαν την ευκαιρία να λάβουν απευθείας πληροφορίες σχετικά με την πρόσκληση.  Τα  επόμενα  βήματα  Η προθεσμία υποβολής προτάσεων στο πλαίσιο της νέας πρόσκλησης λήγει στις 8 Φεβρουαρίου 2010 και τα αποτελέσματα θα ανακοινωθούν την άνοιξη του 2010.  Ιστορικό  Η Πρωτοβουλία για τα Καινοτόμα Φάρμακα (ΙΜΙ), που δρομολογήθηκε το 2007, αποτελεί σύμπραξη δημοσίου και ιδιωτικού τομέα μεταξύ της Ευρωπαϊκής Επιτροπής και της ευρωπαϊκής φαρμακοβιομηχανίας, εκπροσωπούμενης από την Ευρωπαϊκή Ομοσπονδία Φαρμακευτικών Επιχειρήσεων και Συνδέσμων ( EFPIA ). Σκοπός της ΙΜΙ είναι να φέρει την Ευρώπη στην πρώτη γραμμή της βιοφαρμακευτικής καινοτομίας και να στηρίξει την αποδοτικότερη ανακάλυψη και ανάπτυξη αποτελεσματικότερων φαρμάκων για τους ασθενείς.  Ο συνολικός προϋπολογισμός της ΙΜΙ για την περίοδο 2008-2017 ανέρχεται σε 2 δισ. ευρώ (1 δισ. προέρχεται από την Ευρωπαϊκή Κοινότητα και 1 δισ. από τη βιομηχανία).  Η πρώτη πρόσκληση της ΙΜΙ για την υποβολή προτάσεων δημοσιεύθηκε τον Απρίλιο του 2008. Υποβλήθηκαν 134 προτάσεις, από τις οποίες επιλέχθηκαν 15 για χρηματοδότηση ύψους 246 εκατ. ευρώ.  Περισσότερες πληροφορίες για την ΙΜΙ και τη δεύτερη πρόσκληση υποβολής προτάσεων διατίθενται στον δικτυακό τόπο:    www     .     imi     .     europa     .     eu   .  Βλ. επίσης δελτία Τύπου   IP     /09/1310   ,   IP     /09/802   και  IP   /08/662      Κατάλογος των θεμάτων της δεύτερης πρόσκλησης της ΙΜΙ για την υποβολή προτάσεων:  1. Βιοδείκτες απεικόνισης για την ανάπτυξη φαρμάκων κατά του καρκίνου   2. Νέα εργαλεία επικύρωσης στόχων για τη βελτίωση της αποτελεσματικότητας των φαρμάκων   3. Μοριακοί βιοδείκτες: επιτάχυνση της ανάπτυξης αντικαρκινικών θεραπειών και βελτίωση της περίθαλψης των ασθενών  4. Προσδιορισμός και ανάπτυξη εξετάσεων ταχείας διάγνωσης βακτηριακών λοιμώξεων στον τόπο περίθαλψης με σκοπό τη διευκόλυνση της διεξαγωγής κλινικών δοκιμών και της κλινικής πρακτικής   5. Κατανόηση των μηχανισμών έκτοπης προσαρμοστικής ανοσίας   6. Μεταγραφική έρευνα με αντικείμενο τις χρόνιες παθήσεις που οφείλονται σε ανοσολογικές διαταραχές: σύνδεση των ζωικών μοντέλων με τον άνθρωπο   7. Μοντελοποίηση φαρμάκων/ασθενειών: βιβλιοθήκη και πλαίσιο   8. Ανοικτός φαρμακολογικός χώρος   9. Ηλεκτρονικοί ιατρικοί φάκελοι
