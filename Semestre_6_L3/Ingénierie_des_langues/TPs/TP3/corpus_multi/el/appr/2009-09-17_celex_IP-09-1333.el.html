IP /09/1333  Βρυξέλλες, 17 Σεπτεμβρίου 2009   Γάλα: η Επιτροπή προτείνει συμπληρωματικά μέτρα για τη στήριξη του γαλακτοκομικού τομέα βραχυπρόθεσμα, μεσοπρόθεσμα και μακροπρόθεσμα  Η κα Mariann Fischer Boel, Επίτροπος αρμόδια σε θέματα Γεωργίας και Αγροτικής Ανάπτυξης, παρουσίασε, σήμερα, λεπτομερώς το τελευταίο στάδιο της εκστρατείας της Επιτροπής που έχει ως στόχο να στηρίξει τους παραγωγούς γαλακτοκομικών προϊόντων στην Ευρωπαϊκή Ένωση για να αντιμετωπίσουν τη σημερινή κρίση της αγοράς. Η δέσμη μέτρων που υποβλήθηκε σήμερα στο Ευρωπαϊκό Κοινοβούλιο εντάσσεται στο πλαίσιο της έκθεσης της Επιτροπής του Ιουλίου και περιλαμβάνει βραχυπρόθεσμα μέτρα και ενέργειες ώστε να διασφαλιστεί μακροπρόθεσμα το μέλλον του γαλακτοκομικού τομέα. Η Επιτροπή κίνησε ήδη τη διαδικασία που επιτρέπει στα κράτη μέλη να χορηγήσουν προσωρινή ενίσχυση έως 15.000 ευρώ στους γεωργούς. Προτείνει, επίσης, ο γαλακτοκομικός τομέας να προστατεύεται από ρήτρα έκτακτης ανάγκης, η οποία υπάρχει ήδη σε άλλους τομείς, που θα επιτρέπει ταχύτερη αντίδραση σε περίπτωση διαταραχής της αγοράς. Οι αλλαγές στη λειτουργία των καθεστώτων εξαγοράς των ποσοστώσεων από τα κράτη μέλη θα διασφαλίσει ότι μια ποσόστωση που έχει εξαγοραστεί και η οποία διατηρείται στο εθνικό απόθεμα δεν θα υπολογίζεται πλέον ως τμήμα της εθνικής ποσόστωσης όταν θα πρέπει να αποφασιστεί εάν θα καταβληθεί ή όχι υπερεισφορά. Εάν εισπραχθεί η υπερεισφορά, το τμήμα που αντιστοιχεί στην ποσότητα η οποία έχει εξαγοραστεί μπορεί να χρησιμοποιηθεί για την αναδιάρθρωση. Μακροπρόθεσμα, η Επιτροπή θα συγκροτήσει ομάδα εργασίας εμπειρογνωμόνων από τα κράτη μέλη και την Επιτροπή. Η ομάδα αυτή θα εξετάσει, μεταξύ άλλων, τις συμβατικές σχέσεις μεταξύ των παραγωγών και της βιομηχανίας γαλακτοκομικών προϊόντων, τα πορίσματα της έκθεσης για τη λειτουργία της διατροφικής αλυσίδας στον γαλακτοκομικό τομέα – τα οποία θα δημοσιευθούν πριν από το τέλος του έτους – και τη δυνατότητα προθεσμιακής αγοράς γαλακτοκομικών προϊόντων.   «Η εν λόγω δέσμη μέτρων βασίζεται σε πολλά μέτρα τα οποία έχουμε ήδη λάβει και φαίνεται ότι λειτουργούν ορθά» δήλωσε η κα Mariann Fischer Boel, Επίτροπος αρμόδια σε θέματα Γεωργίας και Αγροτικής Ανάπτυξης. «Αρχίζουμε να βλέπουμε το φως στο τέλος του τούνελ για τους παραγωγούς γαλακτοκομικών προϊόντων. Για τον λόγο αυτό, είμαι ακόμη πιο αποφασισμένη να μην οπισθοδρομήσουμε κατά τρόπο που μακροπρόθεσμα θα έχει αρνητικές επιπτώσεις στον γαλακτοκομικό τομέα και θα δημιουργήσει συναίσθημα πλήρους αβεβαιότητας ως προς το μέλλον στους παραγωγούς. Η αμφισβήτηση των αποφάσεων που λήφθηκαν στο πλαίσιο του διαγνωστικού ελέγχου δεν αποτελεί λύση και το Συμβούλιο μας ζήτησε ρητά να μην το κάνουμε αυτό. Είμαι πεπεισμένη ότι οι σημερινές ιδέες θα παράσχουν πραγματική στήριξη στους παραγωγούς γαλακτοκομικών προϊόντων . Πρέπει, επίσης, να εξετάσουμε τα μέτρα που πρέπει να ληφθούν μεσοπρόθεσμα και μακροπρόθεσμα. Προς τον σκοπό αυτό, η Γαλλία και η Γερμανία υπέβαλαν ήδη εποικοδομητικές προτάσεις.»   Βραχυπρόθεσμα μέτρα:  Η Επιτροπή κατά τις επόμενες εβδομάδες θα αλλάξει τους κανόνες για τις κρατικές ενισχύσεις για να επιτρέψει στα κράτη μέλη να χορηγήσουν προσωριν ή ενίσχυση έως 15.000 ευρώ στους παραγωγούς βάσει του προσωρινού πλαισίου κρίσης.   Μελλοντικά, ο γαλακτοκομικός τομέας θα καλύπτεται από το άρθρο 186 της ενιαίας κοινής οργάνωσης αγοράς, το οποίο επιτρέπει στην Επιτροπή να λάβει ταχύτατα προσωρινά μέτρα, εντός του πλαισίου των αρμοδιοτήτων της, σε περίπτωση διαταραχής της αγοράς.   Η Επιτροπή προτείνει αλλαγές στον τρόπο λειτουργίας των καθεστώτων εξαγοράς ποσοστώσεων από τα κράτη μέλη. Επί του παρόντος, για τους σκοπούς της αναδιάρθρωσης, τα κράτη μέλη μπορούν να «εξαγοράζουν» ποσοστώσεις από τους παραγωγούς και να τις διατηρούν στο εθνικό απόθεμα. Το εθνικό απόθεμα υπολογίζεται ως τμήμα της συνολικής ποσόστωσης του κράτους μέλους. Εάν οι μεμονωμένοι παραγωγοί υπερβούν την ποσόστωση, αλλά το κράτος μέλος συνολικά δεν την υπερβεί, συμπεριλαμβανομένου του εθνικού αποθέματος, δεν καταβάλλεται υπερεισφορά. Η Επιτροπή προτείνει η ποσόστωση που εξαγοράζεται και διατηρείται στο εθνικό απόθεμα να μην υπολογίζεται πλέον ως τμήμα της εθνικής ποσόστωσης κατά τη στιγμή που πρέπει να αποφασιστεί εάν θα καταβληθεί ή όχι υπερεισφορά. Εάν εισπραχθεί υπερεισφορά, το τμήμα που αντιστοιχεί στην εξαγορά της ποσόστωσης μπορεί να χρησιμοποιηθεί για την αναδιάρθρωση.   Μεσοπρόθεσμα και μακροπρόθεσμα μέτρα:  Η Επιτροπή προτείνει τη συγκρότηση ομάδας εργασίας εμπειρογνωμόνων από την Επιτροπή και τα κράτη μέλη. Η ομάδα θα εξετάσει λεπτομερώς ορισμένα θέματα όπως:   τη δυνατότητα θέσπισης νομικού πλαισίου για τις συμβατικές σχέσεις μεταξύ των παραγωγών και της βιομηχανίας γαλακτοκομικών προϊόντων για την καλύτερη ισορροπία προσφοράς και ζήτησης στην αγορά, διασφαλίζοντας ταυτόχρονα τον θεμιτό ανταγωνισμό,   τα πορίσματα της έκθεσης τα οποία η Επιτροπή υποσχέθηκε ότι θα υποβάλει έως το τέλος του έτους όσον αφορά τη λειτουργία της διατροφικής αλυσίδας στον γαλακτοκομικό τομέα,   το κατά πόσο μια προθεσμιακή αγορά γαλακτοκομικών προϊόντων στην Ευρώπη θα διευκόλυνε τη διαφάνεια των τιμών μακροπρόθεσμα,   τον τρόπο διάδοσης των ορθών πρακτικών στον ευρωπαϊκό γαλακτοκομικό τομέα όσον αφορά το κόστος παραγωγής και την καινοτομία.    Πρόσφατες εξελίξεις στην αγορά γαλακτοκομικών προϊόντων :   Τα πιο πρόσφατα στοιχεία δείχνουν ότι οι τιμές ανεβαίνουν. Σε ένα μήνα, οι τιμές του βουτύρου αυξήθηκαν κατά 4% στη Γαλλία, 8% στη Γερμανία και ακόμη περισσότερο στο Ηνωμένο Βασίλειο. Η τιμή του αποκορυφωμένου γάλακτος αυξήθηκε κατά 2 έως 3% κατά μέσο όρο στην ΕΕ. Η τιμή του τυριού αυξήθηκε κατά 5 έως 7% μετά την τροποποίηση των κανόνων εξαγωγής τον Αύγουστο. Η μέση τιμή του γάλακτος στην ΕΕ αυξήθηκε κατά περίπου 2% τον Αύγουστο και η αγορά στην παρέμβαση σχεδόν σταμάτησε. Μέτρα που έχουν ήδη ληφθεί:  Η Επιτροπή προβλέπει κατά το τρέχον έτος να χορηγήσει συμπληρωματικό ποσό 600 εκατ. ευρώ για μέτρα παρέμβασης στην αγορά. 70% των άμεσων ενισχύσεων είναι πιθανό να χορηγηθούν νωρίτερα απ’ ότι συνήθως το τρέχον έτος, από τον Οκτώβριο. Στο πλαίσιο του διαγνωστικού ελέγχου και του ευρωπαϊκού σχεδίου για την ανάκαμψη της οικονομίας, το συμπληρωματικό ποσό 4,2 δισεκατ. ευρώ είναι διαθέσιμο για την αντιμετώπιση των «νέων προκλήσεων», συμπεριλαμβανομένης της αναδιάρθρωσης του γαλακτοκομικού τομέα. Οι πόροι αυτοί προστίθενται σε εκείνους που είναι ήδη διαθέσιμοι στο πλαίσιο της πολιτικής αγροτικής ανάπτυξης. Η Επιτροπή ενίσχυσε επίσης το πρόγραμμα διανομής γάλακτος στα σχολεία και τα μέτρα προώθησης για τα γαλακτοκομικά προϊόντα.
