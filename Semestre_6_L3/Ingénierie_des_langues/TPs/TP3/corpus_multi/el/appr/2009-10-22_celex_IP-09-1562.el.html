IP /09/1562  Βρυξέλλες , 22 Οκτωβρίου 2009   Μείωση της γραφειοκρατίας : η Επιτροπή εκπληρώνει την απόφασή της και κάνει ένα ακόμα βήμα προς τα εμπρός      Με βάση μια πρόταση απόφασης της Επιτροπής του 2007, η Ευρωπαϊκή Ένωση έθεσε τον φιλόδοξο στόχο να περιορίσει το διοικητικό κόστος που συνεπάγεται η νομοθεσία της ΕΕ κατά 25% έως το 2012. Σήμερα η Επιτροπή δημοσιεύει μια επισκόπηση της προόδου που έχει συντελεστεί έως τώρα και τα σχέδια για τη μείωση των δαπανών ανά τομέα, σε 13 τομείς προτεραιότητα. Συνολικά, τα μέτρα που έχει προτείνει η Επιτροπή καθώς και αυτά που βρίσκονται στο στάδιο της εκπόνησης αναμένεται να επιτρέψουν στις επιχειρήσεις να εξοικονομήσουν περίπου 40,4 δις ευρώ από τα 123,8 δις ευρώ που θα δαπανούσαν εξαιτίας της γραφειοκρατίας που συνεπάγονται 72 νομοθετικά κείμενα της ΕΕ καθώς και τα μέτρα για την μεταφορά και την εφαρμογής τους στα κράτη μέλη. Τα μέτρα για την επίτευξη της μείωσης αυτής, που έχει θέσει σε εφαρμογή ή έχει προτείνει η Επιτροπή και έχουν ήδη εγκριθεί, θα μπορούσαν να οδηγήσουν σε μείωση των δαπανών κατά 7,8 δις ευρώ. Τα μέτρα που έχει προτείνει η Επιτροπή και δεν έχουν ακόμα εγκριθεί από το Ευρωπαϊκό Κοινοβούλιο και το Συμβούλιο θα μπορούσαν να αυξήσουν το ποσό αυτό κατά ακόμα 30,7 δις ευρώ. Οι προπαρασκευαστικές εργασίες για την επίτευξη περαιτέρω μείωσης θα μπορούσαν να οδηγήσουν στην επιβολή επιπρόσθετών μέτρων τα οποία θα επέφεραν μεγαλύτερη μείωση των δαπανών κατά τουλάχιστον 2,1 δις ευρώ. Τώρα εναπόκειται στους συννομοθέτες να εξασφαλίσουν ότι οι επιχειρήσεις θα επωφεληθούν στην πράξη από τις αλλαγές αυτές.  Ο πρόεδρος της Ευρωπαϊκής Επιτροπής κ. Jos é Manuel Barroso δήλωσε: «Η Επιτροπή βρίσκεται πολύ κοντά στην υλοποίηση των στόχων που έχει θέσει για μείωση της γραφειοκρατίας που επιβαρύνει τις επιχειρήσεις. Ήδη το όφελος για τις επιχειρήσεις υπολογίζεται ότι θα είναι 7,6 δις ευρώ ετησίως. Το ποσό αυτό θα φθάσει τα 40 δις ευρώ εάν τα κράτη μέλη και το Ευρωπαϊκό Κοινοβούλιο υποστηρίξουν το σύνολο των προτάσεων μας. Όμως η προσπάθεια για καλύτερη νομοθεσία δεν σταματάει ποτέ. Δεν αφορά μόνον την αντικατάσταση των κακών ρυθμίσεων, αλλά και την καλύτερη εφαρμογή των ορθών κανόνων με τη χρήση νέων τεχνολογιών και καινοτομικών μεθόδων. Η περαιτέρω απλούστευση της ευρωπαϊκής και της εθνικής νομοθεσίας – δίχως να θίγεται η προστασία των πολιτών - αποτελεί κινητήριο μοχλό για τις προσπάθειες της νέας Επιτροπής για την προώθηση της βιώσιμης οικονομικής ανάκαμψης.»  Ο αντιπρόεδρος της Επιτροπής κ. G ünter Verheugen , επίτροπος αρμόδιος για θέματα επιχειρήσεων και βιομηχανίας, δήλωσε: « Η δέσμη μέτρων που παρουσιάζουμε σήμερα είναι απόρροια πολιτικής δέσμευσης και σκληρής δουλειάς για την κατάργηση της περιττής γραφειοκρατίας Η Επιτροπή κατέβαλε κάθε δυνατή προσπάθεια για να επιτύχει τον στόχο του 25% έως το 2012. Καλώ το Ευρωπαϊκό Κοινοβούλιο και τα κράτη μέλη να εγκρίνουν όλες τις εναπομείνασες προτάσεις ώστε να τεθούν πλήρως σε εφαρμογή το ταχύτερο δυνατό, προς όφελος της ευρωπαϊκής οικονομίας. Η πράξη αυτή δεν έχει κανένα κόστος, αλλά συνεπάγεται οικονομίες ύψους 30,7 δις ευρώ για τις επιχειρήσεις μας, ιδιαίτερα για τις μικρομεσαίες επιχειρήσεις (ΜΜΕ).»  Το πρόγραμμα της ΕΕ για τις περικοπές των διοικητικών επιβαρύνσεων θα οδηγήσει συνολικά σε μείωση ύψους 40,4 δις ευρώ (ποσό που αντιστοιχεί στο 33% της εκτιμώμενης επιβάρυνσης). Η μείωση αυτή θα γίνει πράξη εάν το Συμβούλιο και το Κοινοβούλιο αποδεχθούν όλες τις προτάσεις της Επιτροπής. Αυτό αφορά κυρίως δύο μείζονος σημασίας προτάσεις, που κατατέθηκαν στην αρχή του έτους: η μία αφορά τον ΦΠΑ και αποσκοπεί στη διευκόλυνση της ηλεκτρονικής τιμολόγησης (αξίας 18 δις ευρώ) και η άλλη τον τομέα του εταιρικού δικαίου, όπου προτείνει την, εξαίρεση των πολύ μικρών επιχειρήσεων  από λογιστικές απαιτήσεις (αξίας 7 δις ευρώ).  Η διαδικασία βασικής μέτρησης ολοκληρώθηκε και επιβεβαίωσε την επιλογή της Επιτροπής να επικεντρωθεί στους επιλεγμένους τομείς προτεραιότητας. Η εν λόγω διαδικασία μέτρησης επιβεβαίωσε επίσης πόσο ευπαθείς είναι οι ΜΜΕ στις διοικητικές επιβαρύνσεις. Η συμμετοχή των ενδιαφερόμενων μερών και η ομάδα υψηλού επιπέδου, υπό την προεδρ ία του E . Stoiber , ήταν καθοριστική για την αξιολόγηση της σκοπιμότητας και για τον καθορισμό περαιτέρω μέτρων για την επίτευξη μείωσης, τα οποία ενδέχεται να συμπεριληφθούν σε νέες πρωτοβουλίες για τη μείωση της διοικητικής επιβάρυνσης κατά τη θητεία της επόμενης Επιτροπής.  Επιπλέον, όλα τα κράτη μέλη έχουν θέσει πλέον φιλόδοξους εθνικούς στόχους, όπως συμφωνήθηκε το 2007.  Η Επιτροπή θα συνεχ ίσει να μεριμνά, μέσω του συστήματος εκτίμησης αντικτύπου, ώστε οι απαιτήσεις που ενσωματώνονται στις νέες πολιτικές να είναι οι ελάχιστες δυνατές.   Το «πρόγραμμα δράσης για τη μείωση του διοικητικού φόρτου στην ΕΕ» αποτελεί ουσιώδες τμήμα της συνολικής ατζέντας της Επιτροπής για καλύτερη νομοθεσία. Στόχος της πολιτικής αυτής είναι να προωθήσει την ανταγωνιστικότητα, την ανάπτυξη και την απασχόληση. Η μείωση του κόστους που συνεπάγονται οι κανονιστικές ρυθμίσεις για τις επιχειρήσεις ευθυγραμμίζεται με την νομοθετική πράξη για τις μικρές επιχειρήσεις καθώς και με την αρχή «προτεραιότητα στις μικρές επιχειρήσεις» και αποτελεί έναν από τους βασικούς τομείς δράσης του σχεδίου για την ανάκαμψη της ευρωπαϊκής οικονομίας.  Η σημερινή ανακοίνωση επιβεβαιώνει ότι η μείωση της διοικητικής επιβάρυνσης αποτελεί συνεχή προσπάθεια για να υπάρξουν απτά αποτελέσματα σε κάθε τομέα.  Ιστορικό : Παραδείγματα δίνονται στο έγγραφο  MEMO    /09/474      Περαιτέρω     πληροφορίες
