IP/ 09/ 1683   Βρυξέλλες , 6 Νοεμβρίου 2009   Αλιεία: έναρξη συνεδρίασης μείζονος σημασίας της Διεθνούς Επιτροπής για τη Διατήρηση των Θυννοειδών του Ατλαντικού (ICCAT)  Αύριο αρχίζει η ετήσια συνεδρίαση της Διεθνούς Επιτροπής για τη Διατήρηση των Θυννοειδών του Ατλαντικού (ICCAT) στο Ρεσίφε της Βραζιλίας. Σημαντικά θέματα για την ΕΕ είναι η διασφάλιση της αποκατάστασης του ερυθρού τόνου του Ατλαντικού, ιδίως με τη μείωση των συνολικών επιτρεπόμενων αλιευμάτων (TAC) και της αλιευτικής ικανότητας, τη βελτίωση της συμμόρφωσης με τους κανόνες της ICCAT και τη θέσπιση ορθών και επιστημονικά τεκμηριωμένων μέτρων για όλα τα αποθέματα ιχθύων. Η ΕΕ επιθυμεί να διασφαλίσει ότι, εκτός από τον ερυθρό τόνο, θα δοθεί η δέουσα προσοχή και στα άλλα αποθέματα και ότι θα θεσπιστούν τα ορθά μέτρα διατήρησης έτσι ώστε να εξασφαλιστεί η βιωσιμότητα της σχετικής αλιείας.  Το Συμβούλιο έδωσε στην Επιτροπή ισχυρή εντολή να διαπραγματευτεί για λογαριασμό της ΕΕ στη φετινή συνεδρίαση της ICCAT. Ο αρμόδιος για τις Θαλάσσιες Υποθέσεις και την Αλιεία Επίτροπος της ΕΕ κ. Joe Borg δήλωσε:  «Παρά τις προσπάθειες που κατέβαλαν οι ευρωπαίοι αλιείς και την πρόοδο που συντελέστηκε, λαμβανομένης υπόψη της κατάστασης του ερυθρού τόνου απαιτείται να καταβληθούν μεγαλύτερες προσπάθειες. Οι επιστημονικές συστάσεις όσον αφορά τον ερυθρό τόνο και τα άλλα συναφή ιχθυαποθέματα πρέπει να ακολουθούνται αυστηρά. Τα συνολικά επιτρεπόμενα αλιεύματα πρέπει να μειωθούν ανάλογα και η υπερβάλλουσα αλιευτική ικανότητα να αντιμετωπιστεί αποτελεσματικά. Απαιτείται να λάβουμε γενναίες αποφάσεις αλλά αυτό είναι το τίμημα που πρέπει να πληρώσουμε για να εξασφαλίσουμε το μέλλον του συγκεκριμένου τύπου αλιείας. Η ΕΕ θα διαδραματίσει σημαντικό ρόλο κατέχοντας πρωτεύουσα θέση στον εν λόγω τύπο αλιείας».  Για το ανατολικό απόθεμα ερυθρού τόνου, η Διεθνής Επιτροπή για τη Διατήρηση των Θυννοειδών του Ατλαντικού (ICCAT) ενέκρινε πέρυσι στο Μαρακές του Μαρόκου αναθεωρημένο 15ετές σχέδιο αποκατάστασης, το οποίο περιλαμβάνει μεταξύ άλλων πιο σύντομες αλιευτικές περιόδους, πρόγραμμα για τη μείωση της αλιευτικής ικανότητας και μια άνευ προηγουμένου δέσμη μέτρων ελέγχου. Ωστόσο, οι τελευταίες συστάσεις της επιστημονικής επιτροπής της ICCAT επιβεβαιώνουν την ανάγκη μείωσης των συνολικών επιτρεπόμενων αλιευμάτων. Επιπλέον, τα σχέδια των κρατών της ICCAT για τη διαχείριση της αλιευτικής ικανότητας πρέπει να υποβληθούν προς έγκριση στην επόμενη συνεδρίαση της ICCAT, όπως προβλέπεται στο σχέδιο αποκατάστασης του Μαρακές. Τα μέτρα παρακολούθησης της ειδικής συνεδρίασης της Επιτροπής συμμόρφωσης της ICCAT, η οποία πραγματοποιήθηκε τον περασμένο Μάρτιο στη Βαρκελώνη, θα περιληφθούν επίσης στην ημερήσια διάταξη στο Ρεσίφε. Για άλλα αποθέματα ιχθύων μείζονος σημασίας, συμπεριλαμβανομένων του μεγαλόφθαλμου τόνου, του ξιφία του Ατλαντικού και της Μεσογείου και του μακρύπτερου τόνου του Βορείου Ατλαντικού προβλέπεται να εξεταστούν ή να εκπονηθούν πολυετή σχέδια διαχείρισης. Ορισμένα σχέδια όπως αυτά που αφορούν τον ξιφία του Βορείου Ατλαντικού αποδείχτηκαν επιτυχή, αλλά απαιτούνται περαιτέρω προσαρμογές βάσει των πρόσφατων επιστημονικών στοιχείων. Επιπλέον, η εξέταση της συμμόρφωσης με τους κανόνες της ICCAT για τα είδη αυτά πρέπει να είναι τόσο αναλυτική όσο και εκείνη που αφορούσε τις υποχρεώσεις για τον ερυθρό τόνο.  Όσον αφορά τους καρχαρίες, σύμφωνα με τη δέσμευση που ανέλαβε η ΕΕ στο σχέδιο δράσης της για τους καρχαρίες θα επιδιώξει τη λήψη φιλόδοξων μέτρων προστασίας. Συγκεκριμένα, φέτος, η ΕΕ θα υποβάλει προτάσεις για τη λήψη μέτρων εξασφάλισης της προστασίας της λάμνας και του αλεπόσκυλου καρχαρία.  Η φετινή συνεδρίαση της ICCAT θα διεξαχθεί από τις 7 έως τις 15 Νοεμβρίου. Η ICCAT είναι μια διακυβερνητική οργάνωση αρμόδια για τη διατήρηση του τόνου και των θυννοειδών του Ατλαντικού ωκεανού και των παρακείμενων θαλασσών. Ιδρύθηκε το 1966 και επί του παρόντος αριθμεί 51 μέλη. Για περισσότερες πληροφορίες, βλ.   www.iccat.int
