IP/09/1310  Βρυξέλλες , 14 Σεπτεμβρίου 2009  Πρωτοβουλία για τα Καινοτόμα Φάρμακα: η Ευρώπη στην πρωτοπορία της βιοφαρμακευτικής καινοτομίας.  Η Πρωτοβουλία για τα Καινοτόμα Φάρμακα (ΠΚΦ) - η σύμπραξη δημοσίου και ιδιωτικού τομέα μεταξύ της Ευρωπαϊκής Επιτροπής και της ευρωπαϊκής φαρμακοβιομηχανίας, εκπροσωπούμενης από την Ευρωπαϊκή Ομοσπονδία Φαρμακευτικών Επιχειρήσεων και Συνδέσμων (EFPIA ) - ανακοίνωσε σήμερα την πρώτη σημαντική επιτυχία της συνεργασίας. Η ΠΚΦ γνωστοποίησε τα θέματα έρευνας της δεύτερης πρόσκλησής της για υποβολή προτάσεων. Με τα θέματα αυτά, η ΠΚΦ επιδιώκει να επιταχύνει την ανακάλυψη και ανάπτυξη νέων φαρμάκων για τον καρκίνο, τα φλεγμονώδη και τα λοιμώδη νοσήματα. Τα διαθέσιμα κονδύλια για τη δεύτερη πρόσκληση ανέρχονται σε 156,3 εκατ. ευρώ, εκ των οποίων 76,8 εκατ. θα προέλθουν από την Ευρωπαϊκή Επιτροπή και 79,5 εκατ. αναμένεται να διατεθούν εις είδος από τις εταιρείες που είναι μέλη της EFPIA . Η ΠΚΦ παρουσίασε επίσης τον νεοδιορισθέντα Εκτελεστικό Διευθυντή της, κ. Michel Goldman , ο οποίος θα αναλάβει επισήμως τα καθήκοντά του στις 16 Σεπτεμβρίου.  Ο αρμόδιος για θέματα επιστήμης και έρευνας Επίτροπος της ΕΕ, κ. Janez Poto čnik , υπογράμμισε τα επιτεύγματα και τα σημαντικά βήματα προόδου της πρωτοβουλίας: «Με την ΠΚΦ ανταποκρινόμαστε στην ανάγκη βελτίωσης της ελκυστικότητας της Ευρώπης για τη φαρμακευτική έρευνα και ανάπτυξη (Ε&amp;Α) και εξασφαλίζουμε ότι τα αποτελέσματα της βασικής έρευνας θα μετατρέπονται ταχύτερα σε νέες καινοτόμες θεραπείες. Πολύ σύντομα θα είμαστε σε θέση να αντιληφθούμε τα αποτελέσματα αυτού του συναρπαστικού νέου ερευνητικού μηχανισμού, χάρη στον οποίο οι ευρωπαίοι ασθενείς αναμένεται να αποκτήσουν γρηγορότερα νέα καινοτόμα φάρμακα.»  Απευθυνόμενος στα Μέσα Μαζικής Ενημέρωσης κατά τη διάρκεια της εκδήλωσης, ο κ. Arthur J . Higgins , Διευθύνων Σύμβουλος της Bayer HealthCare και Πρόεδρος της EFPIA , εκθείασε τη συνεργασία μεταξύ βιομηχανίας και Επιτροπής: «Η ΠΚΦ αποτελεί σαφή απόδειξη της πρόθεσης της Ευρώπης να πρωτοστατεί στη βιοφαρμακευτική καινοτομία. Με την επιτάχυνση και βελτιστοποίηση των διαδικασιών Ε&amp;Α επιχειρούμε να εξαλείψουμε τα εμπόδια στη διαδικασία ανάπτυξης φαρμάκων. Για τον λόγο αυτό έχουμε ήδη επενδύσει 246 εκατ. ευρώ – εκ των οποίων 136 εκατ. προέρχονται από τη βιομηχανία – στις εγκριθείσες μέχρι σήμερα προτάσεις. Η μεγαλύτερη επιτυχία της πρωτοβουλίας αυτής έγκειται στη συνεργασία που επιτεύχθηκε μεταξύ κατά κανόνα ανταγωνιζόμενων φαρμακευτικών επιχειρήσεων και ακαδημαϊκών φορέων σε μια άνευ προηγουμένου προσπάθεια επιτάχυνσης της ανακάλυψης καινοτόμων φαρμάκων.»  Ο νεοδιορισθείς Εκτελεστικός Διευθυντής, καθηγητής Michel Goldman , δήλωσε: «Χαίρομαι ιδιαίτερα για την ένταξή μου στην ΠΚΦ σ’ αυτή τη συναρπαστική φάση της εξέλιξής της. Με βάση την προηγούμενη εμπειρία μου σε συμπράξεις δημοσίου και ιδιωτικού τομέα, η πρώτη μου προτεραιότητα θα είναι η ενίσχυση των δεσμών μεταξύ ακαδημαϊκών φορέων και βιομηχανίας προς όφελος των ασθενών».   Ο διορισμός του κ. Michel Goldman ως νέου Εκτελεστικού Διευθυντή της ΠΚΦ αποτελεί σημαντικό βήμα προς την πλήρη αυτονομία της ΠΚΦ σε σχέση με την Ευρωπαϊκή Επιτροπή και την EFPIA .  Τα νέα ερευνητικά θέματα εγκρίθηκαν από το Διοικητικό Συμβούλιο της ΠΚΦ, αφού προηγήθηκαν εκτεταμένες διαβουλεύσεις μεταξύ των διαφόρων ενδιαφερομένων φορέων, στους οποίους περιλαμβάνονται η επιστημονική επιτροπή της ΠΚΦ, αντιπρόσωποι των κρατών μελών, η Ευρωπαϊκή Επιτροπή και οι φαρμακευτικές εταιρίες που είναι μέλη της EFPIA . Όλα τα ενδιαφερόμενα μέρη δεσμεύονται να συνεργαστούν με τον δημόσιο και ιδιωτικό οργανισμό ώστε να αντιμετωπιστούν αποτελεσματικότερα τα εν λόγω ζητήματα.  Η δεύτερη πρόσκληση υποβολής προτάσεων της ΠΚΦ αναμένεται να δημοσιευτεί στις 30 Οκτωβρίου 2009.  Πλαίσιο  Η ΠΚΦ, που δρομολογήθηκε το 2007, αποτελεί σύμπραξη του δημοσίου και του ιδιωτικού τομέα που έχει ως σκοπό να στηρίξει την αποδοτικότερη ανακάλυψη και ανάπτυξη αποτελεσματικότερων φαρμάκων για τους ασθενείς, εξαλείφοντας τους ερευνητικούς φραγμούς στους οποίους προσκρούει σήμερα η διαδικασία ανάπτυξης φαρμάκων.  Ο συνολικός προϋπολογισμός της ΠΚΦ για την περίοδο 2008-2017 ανέρχεται σε 2 δισ. ευρώ (1 δισ. προέρχεται από την Ευρωπαϊκή Κοινότητα και 1 δισ. από τη βιομηχανία).  Η πρώτη πρόσκληση υποβολής προτάσεων της ΠΚΦ δημοσιεύθηκε τον Απρίλιο του 2008. Υποβλήθηκαν 134 προτάσεις από τις οποίες επιλέχθηκαν 15 για χρηματοδότηση ύψους 246 εκατ. ευρώ. Michel Goldman  Ο κ. Michel Goldman είναι καθηγητής ανοσολογίας στην ιατρική σχολή του πανεπιστημίου Universit é Libre de Bruxelles (ULB ) στο Βέλγιο. Οι εργασίες του με αντικείμενο τις οφειλόμενες σε δυσλειτουργίες του ανοσολογικού συστήματος διαταραχές και τις ανοσολογικές βιοθεραπείες κατέληξαν σε περισσότερες από 380 δημοσιεύσεις σε περιοδικά με αξιολόγηση από ομότιμους κριτές. Το 2000 τιμήθηκε με το βραβείο Joseph Maisin , μεγάλη διάκριση για τις κλινικές επιστήμες που απονέμεται από το βελγικό ταμείο για την επιστημονική έρευνα. Το 2006 ανακηρύχθηκε ISI Highly Cited Scientist (επιστήμονας με τις περισσότερες βιβλιογραφικές αναφορές) από το Thomson Institute for Scientific Information .  Κατάλογος των 9 θεμάτων της 2 ης πρόσκλησης υποβολής προτάσεων της ΠΚΦ    Βιοδείκτες απεικόνισης για την ανάπτυξη φαρμάκων κατά του καρκίνου.    Νέα εργαλεία επικύρωσης στόχων για τη βελτίωση της αποτελεσματικότητας των φαρμάκων (ογκολογία).    Μοριακοί βιοδείκτες: επιτάχυνση της ανάπτυξης αντικαρκινικών θεραπειών και βελτίωση της περίθαλψης των ασθενών.    Προσδιορισμός και ανάπτυξη δοκιμών ταχείας διάγνωσης βακτηριακών λοιμώξεων στον τόπο περίθαλψης με σκοπό τη διευκόλυνση της διεξαγωγής κλινικών δοκιμών και της κλινικής πρακτικής.    Κατανόηση των μηχανισμών έκτοπης προσαρμοστικής ανοσίας .     Μεταγραφική έρευνα με αντικείμενο τις χρόνιες παθήσεις που οφείλονται σε ανοσολογικές διαταραχές: σύνδεση των ζωικών μοντέλων με τον άνθρωπο.    Μοντελοποίηση φαρμάκων/ασθενειών: βιβλιοθήκη και πλαίσιο.    Ανοικτός φαρμακολογικός χώρος .     Ηλεκτρονικοί ιατρικοί φάκελοι .     Περισσότερες πληροφορίες για την ΠΚΦ    http   ://   imi   .   europa   .   eu     και  http   ://   www   .   imi   -   europe   .   org    Βλ. επίσης δελτία Τύπου  IP   /08/662 και   IP     /09/802
