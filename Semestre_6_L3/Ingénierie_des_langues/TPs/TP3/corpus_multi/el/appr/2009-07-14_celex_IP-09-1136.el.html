IP/ 09/1136   Βρυξέλλες , 14 Ιουλίου 2009      Η Επιτροπή επικαιροποιεί τον κατάλογο των αεροπορικών εταιριών στις οποίες έχει επιβληθεί απαγόρευση πτήσεων στον ευρωπαϊκό εναέριο χώρο     Η Ευρωπαϊκή Επιτροπή ενέκρινε χθες το βράδυ την ενδέκατη επικαιροποίηση του κοινοτικού καταλόγου των αεροπορικών εταιριών στις οποίες απαγορεύεται να εκτελούν πτήσεις στην Ευρωπαϊκή Ένωση. Ο εν λόγω κατάλογος περιλαμβάνει δύο επιπλέον χώρες. Με την επικαιροποίηση αυτή η απαγόρευση που επιβλήθηκε σε πέντε αεροπορικές εταιρίες αίρεται λόγω της ικανοποιητικής τους βελτίωσης σε θέματα ασφάλειας.  «Δεν μπορούμε να δεχτούμε κανένα συμβιβασμό σε θέματα αεροπορικής ασφάλειας, πρέπει να παραμείνουμε σε εγρήγορση. Οι πολίτες έχουν δικαίωμα να πετούν με ασφάλεια παντού στον κόσμο», δήλωσε ο κ. Antonio Tajani αντιπρόεδρος της Επιτροπής και κατέληξε στο συμπέρασμα ότι «δεν θα ανεχθούμε οι αεροπορικές εταιρίες να τηρούν άλλα πρότυπα όταν εκτελούν πτήσεις στο εσωτερικό της Ευρώπης και άλλα όταν εκτελούν πτήσεις εκτός αυτής – είναι πλέον καιρός η διεθνής κοινότητα να επανεξετάσει την πολιτική της σε θέματα ασφάλειας· οι αεροπορικές εταιρίες οι οποίες δεν είναι ασφαλείς δεν πρέπει να επιτρέπεται να πετούν. Ο κατάλογος αυτός συνέβαλε σε μεγάλο βαθμό ώστε να καταστεί ασφαλέστερος ο εναέριος χώρος της Ευρώπης. Πρέπει να επιδιώξουμε σταδιακά μία διεθνή στρατηγική η οποία θα βασίζεται στη συνεργασία μεταξύ των χωρών σε ολόκληρο τον κόσμο.»  Ο νέος κατάλογος, ο οποίος αντικαθιστά τον προηγούμενο, διατίθεται ήδη στο δικτυακό τόπο της Επιτροπής (   http     ://     ec     .     europa     .     eu     /     transport     /     air     -     ban     /   ).  Τα βασικά συμπεράσματα που πρέπει να συναχθούν από την τελευταία αυτή επικαιροποίηση του καταλόγου είναι δύο: α) ο κατάλογος αποτελεί ένα ισχυρό κίνητρο για την αντιμετώπιση των ελλείψεων στον τομέα της ασφάλειας· τα ενδιαφερόμενα μέρη μπορούν πράγματι να διαγραφούν από τον κατάλογο, εφόσον θέσουν σε εφαρμογή αποτελεσματικά διορθωτικά μέτρα προκειμένου να συμμορφωθούν με όλα τα σχετικά πρότυπα ασφάλειας· β) η ιδέα ενός κοινοτικού καταλόγου αποδεικνύεται όλο και περισσότερο ότι συνιστά μέσο πρόληψης και όχι μέσο ποινής για τη διασφάλιση της αεροπορικής ασφάλειας. Απόδειξη αποτελούν οι πολλές περιπτώσεις κατά τις οποίες η Κοινότητα αντιμετώπισε με επιτυχία ενδεχόμενες απειλές για την ασφάλεια χωρίς να αναγκαστεί να λάβει δραστικά μέτρα για την επιβολή περιορισμών.  Α ναγνωρίζονται οι σημαντικές βελτιώσεις και τα επιτεύγματα της ινδονησιακής αρχής πολιτικής αεροπορίας στον τομέα της ασφάλειας. Μετά την επιβολή της απαγόρευσης εκτέλεσης πτήσεων τον Ιούλιο του 2007, τέσσερις αερομεταφορείς – Garuda Indonesia, Airfast Indonesia, Mandala Airlines και Premiair-  μπορούν να διαγραφούν από τον κατάλογο, δεδομένου ότι η αρχή στην οποία υπάγονται διασφαλίζει ότι τηρούν τα διεθνή πρότυπα ασφάλειας. Ο αερομεταφορέας One Two Go της Ταϊλάνδης διαγράφηκε από τον κατάλογο, δεδομένου ότι οι αρχές πολιτικής αεροπορίας της Ταϊλάνδης του αφαίρεσαν την άδεια εκτέλεσης πτήσεων. Αναγνωρίζεται η πρόοδος που σημείωσαν οι αρχές πολιτικής αεροπορίας της Αγκόλας και ο αεροπορικός μεταφορέας TAAG Angola Airlines κατά τη σταδιακή επίλυση όλων των προβλημάτων ασφάλειας. Στο πλαίσιο αυτό, η συμφωνία συνεργασίας και συνδρομής που υπογράφηκε μεταξύ των αρχών πολιτικής αεροπορίας της Αγκόλας και της Πορτογαλίας επέτρεψε στον αεροπορικό μεταφορέα να εκτελεί εκ νέου πτήσεις στην Πορτογαλία μόνο με ορισμένα αεροσκάφη και με πολύ αυστηρούς όρους.  Η επικαιροποίηση αυτή δίνει επίσης έμφαση στο συνεχή διάλογο με ορισμένα κράτη όσον αφορά την ασφάλεια των αερομεταφορέων τους. Στο πλαίσιο αυτό, βάσει στοιχείων που αποδεικνύουν τη βελτίωση των επιπέδων ασφ άλειας, οι επιδόσεις διαφόρων ρωσικών αερομεταφορέων στους οποίους οι ρωσικές αρχές έχουν επιβάλει περιορισμούς λειτουργίας θα αποτελέσουν αντικείμενο στενής παρακολούθησης.   Η Επιτροπή αναγνωρίζει επίσης τις προσπάθειες που κατέβαλαν οι αρχές πολιτικής αεροπορίας της Ινδονησίας, της Γκαμπόν , της Ουκρανίας και της Αγκόλας να αναλάβουν μεγαλύτερες ευθύνες εποπτείας με στόχο την ενίσχυση της ασφάλειας και τη στενότερη συνεργασία προς το σκοπό αυτό με την Επιτροπή.   Τα προβλήματα ασφάλειας που εντοπίστηκαν στο σύστημα εποπτείας από τις αρχές πολιτικής αεροπορίας της Ζάμπια και του Καζακστάν οδήγησαν στην επιβολή απαγόρευσης λειτουργίας σε όλους τους αερομεταφορείς των δύο αυτών χωρών, με εξαίρεση τον αερομεταφορέα του Καζακστάν Air Astana, ο οποίος απαγορεύεται αυστηρά να εκτελεί πτήσεις στην Κοινότητα.  Ωστόσο, όλοι οι αερομεταφορείς που περιλαμβάνονται στον παρόντα και στον προηγούμενο κατάλογο συνεχίζουν να υπόκεινται κατά προτεραιότητα σε επιθεωρήσεις εδάφους στους κοινοτικούς αερολιμένες, προκειμένου να διασφαλιστεί ότι τηρούν με συνέπεια τα σχετικά πρότυπα ασφάλειας.  Ο σημερινός κοινοτικός κατάλογος περιλαμβάνει 9 αερομεταφορείς, στους οποίους επιβάλλεται πλήρης απαγόρευση εκτέλεσης πτήσεων στην Ευρωπαϊκή Ένωση – Air Koryo από τη Λαϊκή Δημοκρατία της Κορέας (ΛΔΚ), Air West από το Σουδάν, Ariana Afghan Airlines από το Αφγανιστάν, Siem reap Airways International από την Καμπότζη, Silverback Cargo Freighters από τη Ρουάντα, Motor Sich, Ukraine Cargo Airways, Ukrainian Mediterranean Airlines και Volare από την Ουκρανία· όλοι οι αερομεταφορείς (246) από 12 χώρες – Αγκόλα, Μπενίν, Λαϊκή Δημοκρατία του Κονγκό (ΛΔΚ), Ισημερινή Γουϊνέα, Γκαμπόν, (με εξαίρεση τρεις αερομεταφορείς οι οποίοι δραστηριοποιούνται υπό περιορισμούς και όρους), Ινδονησία, ((με εξαίρεση τους τέσσερις αερομεταφορείς οι οποίοι έχουν διαγραφεί από τον κατάλογο), Δημοκρατία της Κιργιζίας, Λιβερία, Σιέρα Λεόνε, Σουαζιλάνδη και Ζάμπια· 7 αερομεταφορείς στους οποίους επιτρέπεται να εκτελούν πτήσεις υπό περιορισμούς και όρους – TAAG Angola Airlines, Air Astana από το Καζακστάν, Gabon Airlines, Afrijet και SN2AG από τη Γκαμπόν, Air Bangladesh και Air Service Comores.  Οι έλεγχοι ασφάλειας που διενεργούνται από τη Διεθνή Οργάνωση Πολιτικής Αεροπορίας (ΔΟΠΑ) αποτελούν θεμελιώδες στοιχείο και ένα από τα κοινά κριτήρια που εφαρμόζονται για την επιβολή απαγόρευσης πτήσεων. Είναι συνεπώς σημαντικό να ενισχυθεί η συνεργασία στον τομέα αυτό με τη ΔΟΠΑ. Το σημαντικό αυτό θέμα αποτέλεσε αντικείμενο της συνεδρίασης που πραγματοποιήθηκε στις 9 Ιουλίου μεταξύ του αντιπροέδρου κ. Tajani και του προέδρου του συμβουλίου της ΔΟΠΑ, κ. Kobeh. Η έκθεση που πρόκειται να υποβληθεί κατά το τρέχον έτος σχετικά με την εφαρμογή των κανόνων θα περιέχει επίσης προτάσεις για την ενίσχυση της διεθνούς διάστασης.
