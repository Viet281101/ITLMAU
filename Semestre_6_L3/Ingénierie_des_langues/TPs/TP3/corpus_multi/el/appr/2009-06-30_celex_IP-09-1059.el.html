IP /09/ 1059  Βρυξέλλες, 30 Ιουνίου 2009  Η επανεμφάνιση των κυρτών αγγουριών: επιτρέπε ται και πάλι η πώληση, από την 1 η Ιουλίου, οπωροκηπευτικών ακανόνιστου σχήματος  Οι κανόνες της Ευρωπαϊκής Ένωσης που διέπουν το μέγεθος και το σχήμα πολλών οπωροκηπευτικών από αύριο παύουν να ισχύουν με την κατάργηση των προδιαγραφών εμπορίας για 26 είδη οπωροκηπευτικών. Η πρωτοβουλία της Επιτροπής για την εξάλειψη των προδιαγραφών αυτών αποτελεί βασικό στοιχείο των προσπαθειών της με στόχο τον εξορθολογισμό και την απλοποίηση των κανόνων της ΕΕ, καθώς και τη μείωση της γραφειοκρατίας. Για 10 είδη οπωροκηπευτικών, ιδίως για τα μήλα, τις φράουλες και τις ντομάτες, οι προδιαγραφές εμπορίας θα διατηρηθούν. Ωστόσο, ακόμη και για τα 10 αυτά είδη, τα κράτη μέλη, για πρώτη φορά, θα μπορούν να επιτρέπουν τη λιανική πώληση προϊόντων που δεν πληρούν τις προδιαγραφές, εφόσον έχουν επισημανθεί κατά τρόπο ώστε να διαχωρίζονται από τα προϊόντα των κατηγοριών «έξτρα», «Ι» και «ΙΙ». Δηλαδή, δυνάμει των νέων κανόνων, οι εθνικές αρχές θα μπορούν να επιτρέπουν τη λιανική πώληση όλων των οπωροκηπευτικών ανεξάρτητα από το μέγεθος και το σχήμα τους .   « Την 1 η Ιουλίου επιστρέφουν στα ράφια μας τα κυρτά αγγούρια και τα χονδρά καρότα» δήλωσε η κα Mariann Fischer Boel, Επίτροπος αρμόδια σε θέματα Γεωργίας και Αγροτικής Ανάπτυξης. «Επί της ουσίας, αυτό αποτελεί ένα καλό παράδειγμα των προσπαθειών μας για τη μείωση της γραφειοκρατίας. Δεν πρέπει να ρυθμίζουμε τα θέματα αυτά σε επίπεδο ΕΕ. Είναι σαφώς προτιμότερο να τα αναλάβουν οι επιχειρηματίες του τομέα. Με τις αλλαγές αυτές, οι καταναλωτές θα έχουν τη δυνατότητα να επιλέγουν από το ευρύτερο δυνατό φάσμα προϊόντων. Δεν είναι λογικό να απορρίπτονται πολύ καλά προϊόντα διότι δεν έχουν το σωστό μέγεθος και σχήμα.»  Κατά τη διάρκεια των διαπραγματεύσεων του 2007 στο πλαίσιο της μεταρρύθμισης της κοινής οργάνωσης αγοράς στον τομέα των οπωροκηπευτικών, η Επιτροπή δεσμεύτηκε να μειώσει τη γραφειοκρατία, καταργώντας έναν αριθμό προδιαγραφών εμπορίας που εφαρμόζονται στα οπωροκηπευτικά. Οι αυριανές αλλαγές σημαίνουν ότι οι προδιαγραφές αυτές θα καταργηθούν για 26 προϊόντα: βερίκοκα, αγκινάρες, σπαράγγια, μελιτζάνες, αβοκάντο, νωπά φασόλια, λαχανάκια Βρυξελλών, καρότα, κουνουπίδια, κεράσια, κολοκυθάκια, αγγούρια, καλλιεργημένα μανιτάρια, σκόρδο, φουντούκια με κέλυφος, κεφαλωτά λάχανα, πράσα, πεπόνια, κρεμμύδια, μπιζέλια, δαμάσκηνα, σέλινα με ραβδώσεις, σπανάκια, καρύδια με κέλυφος, καρπούζια και ραδίκια witloof.   Θα διατηρηθούν ειδικές προδιαγραφές εμπορίας για 10 προϊόντα τα οποία αντιπροσωπεύουν το 75% της αξίας των εμπορικών συναλλαγών της ΕΕ: μήλα, εσπεριδοειδή, ακτινίδια, μαρούλια, ροδάκινα και νεκταρίνια, αχλάδια, φράουλες, πιπεριές, επιτραπέζια σταφύλια και ντομάτες. Ωστόσο, τα κράτη μέλη μπορούν να μην εφαρμόζουν τις προδιαγραφές εμπορίας για τα εν λόγω οπωροκηπευτικά, εάν αυτά διατίθενται στην αγορά με την κατάλληλη σήμανση. Δηλαδή, αυτό σημαίνει ότι ένα μήλο που δεν πληροί τις προδιαγραφές μπορεί να διατεθεί στην αγορά εφόσον η ετικέτα του φέρει την ένδειξη «προϊόν που προορίζεται για μεταποίηση» ή ισοδύναμη ένδειξη.
