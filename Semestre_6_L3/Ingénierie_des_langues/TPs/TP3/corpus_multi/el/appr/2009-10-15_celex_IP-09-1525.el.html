IP/09/1525  Βρυξέλλες, 15 Οκτωβρίου 2009 Γάλα: Πέντε κράτη μέλη απειλούνται με καταβολή εισφορών ύψους 99 εκατ. € για υπέρβαση των ποσοστώσεων γάλακτος  Ορισμένα κράτη μέλη θα καταβάλουν εισφορές για υπέρβαση των ποσοστώσεων γάλακτος ύψους περίπου 99 εκατ. ευρώ για την περίοδο εμπορίας 2008/2009, σύμφωνα με προσωρινούς υπολογισμούς της Ευρωπαϊκής Ένωσης βασιζόμενους στις ετήσιες δηλώσεις των κρατών μελών. Κατά την προηγούμενη περίοδο εμπορίας, το σύνολο των εισφορών ανήλθε σε 340 εκατ. ευρώ. Σε πέντε κράτη μέλη (Αυστρία, Κύπρο, Ιταλία, Λουξεμβούργο και Κάτω Χώρες) σημειώθηκε υπέρβαση των ποσοστώσεων παράδοσης. Η συνολική υπέρβαση των χωρών αυτών υπολογίζεται σε 348. 400 τόνους, που αντιστοιχεί σε εισφορές 97 εκατ. ευρώ. Στην Ιταλία σημειώθηκε υπέρβαση της ποσόστωσης παράδοσης κατά 1,5%, στις Κάτω Χώρες κατά 1,4% και στην Αυστρία κατά 1,2%. Όσον αφορά τις απευθείας πωλήσεις σε καταναλωτές, η Ιταλία και οι Κάτω Χώρες ανέφεραν υπερβάσεις συνολικού ύψους 7.500 τόνων που αντιστοιχούν σε εισφορά για απευθείας πωλήσεις που ανέρχεται σε 2,1 εκατ. ευρώ. Το επίπεδο της συνολικής παραγωγής γάλακτος στην ΕΕ το έτος ποσόστωσης 2008-09 (Απρίλιος-Μάιος) ήταν 4,2% χαμηλότερο από το επίπεδο της ποσόστωσης. Η κα Mariann Fischer Boel, Επίτροπος αρμόδια για θέματα γεωργίας και αγροτικής ανάπτυξης, δήλωσε: «Παρά την αύξηση των ποσοστώσεων το 2008/09, η παραγωγή παρέμεινε σχεδόν αμετάβλητη σε σχέση με το προηγούμενο έτος, αλλά οι τιμές είναι αισθητά χαμηλότερες. Δεδομένου ότι το επίπεδο της παραγωγής ήταν κατά τουλάχιστον 4% χαμηλότερο από το επίπεδο της ποσόστωσης, είναι σαφές ότι οι χαμηλές τιμές παραγωγού κατά τους τελευταίους μήνες δεν έχουν σχέση με τη σταδιακή κατάργηση του συστήματος ποσοστώσεων». Για το έτος ποσόστωσης 2008/09 (Απρίλιος 2008 - Μάρτιος 2009), η συνολική ποσόστωση παραδόσεων σε γαλακτοκομεία ήταν 143 εκατ. τόνοι. Η ποσόστωση υποδιαιρείται σε 935.000 ατομικές ποσοστώσεις για ολόκληρη την Ευρωπαϊκή Ένωση (ΕΕ-27). Προβλέπεται επίσης χωριστή ποσόστωση 3,4 εκατ. τόνων για απευθείας πωλήσεις σε καταναλωτές, η οποία υποδιαιρείται σε 405.000 ατομικές ποσοστώσεις. Η συνολική εισφορά που θα καταβληθεί είναι πολύ χαμηλότερη το 2008/2009 απ’ ό,τι το 2007/2008 (-71%).  Πράγματι, στα περισσότερα κράτη μέλη οι παραδόσεις μειώθηκαν ελαφρά ή παρέμειναν αμετάβλητες ενώ η ποσόστωση αυξήθηκε κατά 3.400.000 τόνους (+2.4%) σύμφωνα με την απόφαση του Συμβουλίου του Μαρτίου 2008 και τη μεταρρύθμιση της ΚΓΠ το 2003.  Στα 22 από τα 27 κράτη μέλη, οι παραγωγοί δεν θα καταβάλουν εισφορά για παραδόσεις διότι δεν σημειώθηκε υπέρβαση των εθνικών ποσοστώσεων. Πράγματι, οι παραδόσεις σε 13 χώρες (Ηνωμένο Βασίλειο, Σλοβακία, Φινλανδία, Εσθονία, Λετονία, Ελλάδα, Ουγγαρία, Σουηδία, Σλοβενία, Βουλγαρία, Λιθουανία, Μάλτα και Ρουμανία) ήταν τουλάχιστον 5% χαμηλότερες από την ποσόστωση.  Με βάση τις απόλυτες τιμές αχρησιμοποίητων ποσοστώσεων, οι χώρες που έρχονται πρώτες είναι το ΗΒ με 1.456.440 αχρησιμοποίητους τόνους και η Γαλλία με 1.192.628 αχρησιμοποίητους τόνους. Η συνολική μη χρησιμοποιηθείσα ποσόστωση παραδόσεων στα 22 κράτη μέλη που δεν χρησιμοποίησαν το σύνολο των ποσοτήτων της ποσόστωσής τους ανέρχεται σε 5,73 εκατ. τόνους. Αυτό σημαίνει ότι, με τις υπερβάσεις στα υπόλοιπα πέντε κράτη μέλη, οι συνολικές παραδόσεις γάλακτος στην ΕΕ-27 είναι στην πραγματικότητα κατά 5,38 εκατ. τόνους χαμηλότερες από τη συνολική διαθέσιμη ποσόστωση.  Πώς λειτουργεί το σύστημα Το αγελαδινό γάλα διατίθεται στο εμπόριο στην Ευρωπαϊκή Ένωση βάσει ποσοστώσεων. Σε κάθε κράτος μέλος χορηγούνται δύο ποσοστώσεις, μία για τις παραδόσεις σε γαλακτοκομικές μονάδες και μία ακόμη για απευθείας πωλήσεις στους καταναλωτές. Σε κάθε κράτος μέλος, οι ποσότητες αυτές κατανέμονται μεταξύ των παραγωγών (ατομικές ποσοστώσεις). Όταν σημειώνεται υπέρβαση της εθνικής ποσόστωσης, οι παραγωγοί που συνετέλεσαν σε αυτήν καταβάλλουν εισφορά στο σχετικό κράτος μέλος. Η συμπληρωματική αυτή εισφορά πρέπει να καταβληθεί από τους παραγωγούς αγελαδινού γάλακτος για όλες τις ποσότητες γάλακτος ή ισοδυνάμου γάλακτος που υπερβαίνουν την ποσόστωση η οποία τέθηκε σε εμπορία κατά τη διάρκεια δωδεκάμηνης περιόδου από 1ης Απριλίου έως 31 Μαρτίου. Κάθε χρόνο, πριν από την 1η Σεπτεμβρίου, τα κράτη μέλη πρέπει να αναφέρουν στην Επιτροπή τα αποτελέσματα της εφαρμογής του καθεστώτος ποσοστώσεων γάλακτος κατά την προηγούμενη περίοδο. Η κοινοποίηση αυτή πρέπει να έχει τη μορφή συμπληρωμένου ερωτηματολογίου το οποίο περιλαμβάνει όλα τα στοιχεία που απαιτούνται για τον υπολογισμό της συμπληρωματικής εισφοράς. Ο συντελεστής της συμπληρωματικής εισφοράς είναι 27,83 €/100 kg υπέρβασης.  Παράρτημα 1: Προσωρινά στοιχεία για την περίοδο 2008/09  Παράρτημα 2: Στοιχεία για την περίοδο 2007/08  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
