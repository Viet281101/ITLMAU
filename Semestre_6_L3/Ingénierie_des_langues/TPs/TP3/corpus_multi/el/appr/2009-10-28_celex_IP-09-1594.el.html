IP/09/ 1594   Βρυξέλλες, 28 Οκτωβρίου 2009  Αποδίδουν οι προσπάθειες της Επιτροπής για την ενίσχυση των ελέγχων στα διαρθρωτικά ταμεία  Η Ευρωπαϊκή Επιτροπή ενέκρινε σήμερα έκθεση προόδου σχετικά με την εφαρμογή του σχεδίου δράσης της για την ενίσχυση της επιμερισμένης διαχείρισης των διαρθρωτικών ταμείων και του T αμείου Συνοχής της ΕΕ. Η έκθεση, που παρουσιάστηκε από τους Επιτρόπους κ. Paweł Samecki (περιφερειακή πολιτική) και κ. Vladimir Špidla (απασχόληση, κοινωνικές υποθέσεις και ισότητα των ευκαιριών), υπογραμμίζει τα μέτρα που έχουν ληφθεί για τη βελτίωση των χρηματοοικονομικών ελέγχων στα κράτη μέλη και για τον περιορισμό των σφαλμάτων που μπορούν να οδηγήσουν σε εσφαλμένες αιτήσεις πληρωμών από τον προϋπολογισμό της ΕΕ.  Ο κ. Paweł Samecki, Επίτροπος αρμόδιος για την περιφερειακή πολιτική , δήλωσε: « Η Επιτροπή αποδίδει πολύ μεγάλη σημασία στις βελτιώσεις των συστημάτων διαχείρισης και ελέγχου. Υλοποιούμε το σχέδιο δράσης, με την υποστήριξη των κρατών μελών, για να εξασφαλίσουμε αξιόπιστη και αυστηρή πιστοποίηση των δαπανών. Αυτό, στη συνέχεια, θα μας βοηθήσει να περιορίσουμε το ποσοστό σφάλματος μακροπρόθεσμα και να προστατεύσουμε τα χρήματα των φορολογουμένων. Σήμερα, διαπιστώνουμε ότι οι κοινές προσπάθειές μας αποδίδουν καρπούς: η Επιτροπή και τα κράτη μέλη δεσμεύονται να λάβουν κατάλληλα μέτρα όταν διαπιστώνονται σφάλματα. Σημειώνουμε επίσης πρόοδο στις προσπάθειές μας να απλοποιήσουμε τους κανονισμούς χρηματοδότησης.»  Ο κ. Vladimír Špidla, Επίτροπος αρμόδιος για την απασχόληση, τις κοινωνικές υποθέσεις και την ισότητα των ευκαιριών, δήλωσε ότι:  «Η Επιτροπή έχει εργαστεί σκληρά μαζί με τα κράτη μέλη για να εξασφαλιστεί ότι τα χρήματα των φορολογουμένων χρησιμοποιούνται αποδοτικά και τα χρήματα της ΕΕ χρησιμοποιούνται για τους πολίτες της ΕΕ. Η απλούστευση είναι ιδιαίτερα σημαντική για τους μικρότερους εργολήπτες και για το λόγο αυτό εισαγάγαμε ορισμένες απλοποιήσεις στο λογιστικό σύστημα όσον αφορά την υποβολή εκθέσεων για τις έμμεσες δαπάνες στην αρχή της τρέχουσας περιόδου προγραμματισμού. Η Επιτροπή έχει προωθήσει ενεργά τη χρήση αυτής της απλούστευσης επιτόπου, και είμαι στην ευχάριστη θέση να αναφέρω ότι σημειώνεται ικανοποιητική πρόοδος, δεδομένου ότι τα περισσότερα κράτη μέλη έχουν ενημερώσει την Επιτροπή τους τελευταίους μήνες για τα συστήματα που εισαγάγουν για το σύνολο ή μέρος των προγραμμάτων τους.»  Σκληρότερα μέτρα για τον περιορισμό των σφαλμάτων  Η Επιτροπή ενέκρινε ένα σχέδιο δράσης 37 σημείων στις 19 Φεβρουαρίου 2008.  Είχε σχεδιαστεί ως μια πρακτική απάντηση στις συστάσεις του Ευρωπαϊκού Κοινοβουλίου και του Ευρωπαϊκού Ελεγκτικού Συνεδρίου για την ενίσχυση των συστημάτων διαχείρισης και ελέγχου στα κράτη μέλη και τον περιορισμό του κινδύνου σφαλμάτων στις αιτήσεις πληρωμών.  Τα κράτη μέλη είναι κυρίως αρμόδια για την ανίχνευση και την αντιμετώπιση των σφαλμάτων, ενώ  ο ρόλος της Επιτροπής είναι να διαπιστώσει ότι αυτός ο στόχος επιτεύχθηκε.  Το πρόγραμμα δράσης αποσκοπεί να εξασφαλίσει ότι οι εθνικές αρχές ελέγχουν εξονυχιστικά την επιλεξιμότητα των δαπανών των διαρθρωτικών ταμείων πριν να υποβάλουν τις αιτήσεις πληρωμών στην Επιτροπή.  Σε περίπτωση που δεν ανταποκρίνονται στις προδιαγραφές, εφαρμόζονται αυστηρά μέτρα για την αναστολή των πληρωμών ή την ανάκτηση των χρημάτων μέσω χρηματοοικονομικών διορθώσεων (πρβλ.  MEMO/09/481  ).  Η σημερινή έκθεση τονίζει ότι τα σκληρότερα μέτρα που θεσπίζονται από την Επιτροπή έχουν ήδη συγκεκριμένα αποτελέσματα. Φέτος, μέχρι στιγμής, η Επιτροπή έχει ανακτήσει 629 εκατομμύρια ευρώ και υπολογίζει ότι θα ανακτήσει άλλο μισό δισεκατομμύριο ευρώ μέχρι το τέλος του 2009. Η έκθεση δείχνει, επίσης, ότι τα κράτη μέλη πραγματοποιούν όλο και περισσότερο τις δικές τους χρηματοοικονομικές διορθώσεις – ώστε να έχουν περισσότερη ελευθερία να υποβάλουν αίτηση πληρωμών για εναλλακτικά επιλέξιμα σχέδια.  Το πρόγραμμα δράσης στοχεύει επίσης να βοηθήσει τα κράτη μέλη στις προετοιμασίες τους για να «κλείσουν» τους λογαριασμούς των προγραμμάτων 2000-2006 των διαρθρωτικών ταμείων και να εξασφαλίσουν την επαλήθευση στην πράξη των στρατηγικών λογιστικού ελέγχου και των συστημάτων χρηματοοικονομικού ελέγχου των κρατών μελών για τη δημοσιονομική περίοδο 2007-2013.   Απλούστευση των κανόνων χρηματοδότησης  Η Επιτροπή και τα κράτη μέλη σημειώνουν σημαντική πρόοδο στην απλούστευση των κανονισμών χρηματοδότησης. Τα σφάλματα προκύπτουν συχνά από σύνθετους κανόνες που δεν γίνονται σωστά κατανοητοί ή δεν εφαρμόζονται σωστά. Οι απλουστεύσεις στοχεύουν να μειώσουν τη γραφειοκρατία, χωρίς όμως να αποδυναμωθούν οι χρηματοοικονομικοί έλεγχοι. Οι πρόσφατες αλλαγές περιλαμβάνουν μέτρα για να επιτραπεί η χρήση των κατ’αποκοπήν ποσοστών και ποσών για τη μείωση του διοικητικού φόρτου των δικαιούχων.  Η Επιτροπή προσφέρει επίσης κατάρτιση και καθοδήγηση στις αρχές διαχείρισης που είναι αρμόδιες για τη λειτουργία των προγραμμάτων των διαρθρωτικών ταμείων. Οργανώθηκε ένα σημαντικό σεμινάριο στις Βρυξέλλες τον Ιούνιο, ενώ έχουν προγραμματιστεί και δύο ακόμα περίοδοι άσκησης για τις εθνικές αρχές λογιστικού ελέγχου για φέτος.  Σημείωση για τους συντάκτες  Η πολιτική συνοχής της ΕΕ έχει βοηθήσει να δημιουργηθούν περίπου 600.000 θέσεις εργασίες από το 2000 και μετά. Η πολιτική θα επενδύσει 347 δισεκατομμύρια ευρώ την περίοδο 2007-2013 στα 27 κράτη μέλη, ποσό που αντιστοιχεί στο 35% του συνολικού κοινοτικού προϋπολογισμού για την ίδια περίοδο (975 δισεκατομμύρια ευρώ).  Περισσότερες πληροφορίες για την ευρωπαϊκή πολιτική συνοχής μπορείτε να βρείτε στη διεύθυνση:     http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en   (Ευρωπαϊκό Κοινωνικό Ταμείο)
