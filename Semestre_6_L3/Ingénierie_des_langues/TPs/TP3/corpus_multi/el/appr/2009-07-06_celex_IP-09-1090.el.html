IP/09/ 1090   Βρυξέλλες, 6 Ιουλίου 2009  Ο πρόεδρος Barroso στη σύνοδο κορυφής της Ομάδας των Οκτώ (G8) στην Ιταλία από τις 8 έως τις 10 Ιουλίου 2009: Να δώσουμε όλοι μαζί μια ισχυρή απάντηση στις παγκόσμιες προκλήσεις  Ο πρόεδρος Barroso θα εκπροσωπήσει για πέμπτη φορά την Επιτροπή στη σύνοδο κορυφής του G8, η οποία πραγματοποιείται φέτος υπό ιταλική προεδρία στην πόλη L'Aquila στην Ιταλία. Οι ηγέτες του G8 θα συζητήσουν κυρίως για την παγκόσμια οικονομία και το εμπόριο, την κλιματική αλλαγή και την ενέργεια, την ανάπτυξη στην Αφρική και την επισιτιστική ασφάλεια.   Μαζί με τους ηγέτες της Σουηδίας, που ασκεί την προεδρία του Συμβουλίου της ΕΕ, των τεσσάρων άλλων μελών της Eυρωπαϊκής Ένωσης που συμμετέχουν στο G8 (Γαλλία, Γερμανία, Ιταλία και Hνωμένο Βασίλειο), καθώς και των Ηνωμένων Πολιτειών, της Ρωσίας, του Καναδά και της Ιαπωνίας, ο πρόεδρος Barroso θα τονίσει την ανάγκη να υπάρξει συντονισμένη διεθνής απάντηση στις κοινές προκλήσεις που αποτελούν η οικονομική και χρηματοπιστωτική κρίση, το εμπόριο, η κλιματική αλλαγή και η ανεργία, η ανάπτυξη στην Αφρική και η επισιτιστική ασφάλεια.  Ο πρόεδρος Barroso δήλωσε: «Η σύνοδος κορυφής του G8 πραγματοποιείται φέτος σε μια εποχή ιδιαίτερα δύσκολη. Η Ευρώπη προσφέρθηκε να διαδραματίσει ηγετικό ρόλο στην αντιμετώπιση προκλήσεων σ' ένα φάσμα τομέων, από την εποπτεία των χρηματοπιστωτικών αγορών, τη χάραξη αξιόπιστων πολιτικών για το κλίμα έως το παγκόσμιο εμπόριο. Η παρούσα σύνοδος είναι η στιγμή για την ανάληψη περαιτέρω δεσμεύσεων και υποχρεώσεων. Πρέπει γρήγορα να υλοποιήσουμε τη μεταρρύθμιση του παγκόσμιου χρηματοπιστωτικού συστήματος. Πρέπει να αναλάβουμε αποφασιστική δράση για την αντιμετώπιση της κλιματικής αλλαγής. Και πρέπει να επιβεβαιώσουμε και να συγκεκριμενοποιήσουμε τις δεσμεύσεις μας απέναντί στους φτωχότερους πληθυσμούς του πλανήτη».  Όσον αφορά την κλιματική αλλαγή, σημαντικές συζητήσεις αναμένονται τόσο στο πλαίσιο του G8 , όσο και στο φόρουμ ηγετών των σημαντικότερων οικονομιών. Ο πρόεδρος Barroso θα τονίσει τη σημασία της επιστήμης και της διατήρησης της αύξησης της θερμοκρασίας κάτω από το όριο των 2 βαθμών Κελσίου, και θα καλέσει όλες τις χώρες να επιβεβαιώσουν τον στόχο για μείωση των παγκόσμιων εκπομπών αερίων θερμοκηπίου κατά 50% μέχρι το 2050. Επιπλέον, όλες οι ανεπτυγμένες χώρες θα πρέπει να είναι έτοιμες να μειώσουν τις εν λόγω εκπομπές στο ίδιο χρονικό διάστημα κατά 80% τουλάχιστον και να καλύψουν σημαντικό μέρος της απόστασης με την επίτευξη σοβαρών μεσοπρόθεσμων μειώσεων, ενώ ανάλογες προσπάθειες πρέπει να καταβάλουν όλες οι αναπτυσσόμενες χώρες. Αυτό με τη σειρά του θα δώσει ώθηση στις αναδυόμενες οικονομίες ώστε να είναι έτοιμες να λάβουν μέτρα για να μειώσουν από κοινού τις εκπομπές αερίων τους κάτω από το επίπεδο της συνήθους επιχειρηματικής δραστηριότητας. Θα τονίσει επίσης τις οικονομικές προοπτικές που υπάρχουν για μετάβαση σε μια οικονομία με χαμηλές εκπομπές άνθρακα.  Όσον αφορά την παγκόσμια οικονομία, ο πρόεδρος Barroso θα καλέσει το G8  να στείλει ισχυρό μήνυμα ότι πρέπει να αντισταθούμε στις πιέσεις για εφαρμογή πολιτικής προστατευτισμού στις συναλλαγές και τις επενδύσεις σε μια εποχή οικονομικής κρίσης. Λόγω των σοβαρών κοινωνικών επιπτώσεων που έχει η παρούσα κρίση, θα κάνει έκκληση σε όλες τις κυβερνήσεις να δώσουν προτεραιότητα στον πολίτη και να χαραχθούν κοινωνικές πολιτικές και πολιτικές απασχόλησης για την προστασία των ανθρώπων και των θέσεων εργασίας με προοπτική την προώθηση της οικονομικής ανάκαμψης και τη δημιουργία ενός νέου δίκαιου παγκόσμιου πλαισίου. Τέλος, θα καταβάλει κάθε προσπάθεια ώστε η σύνοδος της L'Aquila να δώσει νέα ώθηση στη σύναψη μιας συμφωνίας στο πλαίσιο του προγράμματος της Ντόχα, το ταχύτερο δυνατόν.  Ο πρόεδρος Barroso θα τονίσει, τέλος, τη σημασία που εξακολουθεί να έχει η παγκόσμια επισιτιστική ασφάλεια, σχετικά με την οποία η Επιτροπή, μετά την τελευταία σύνοδο του G8, συμφώνησε και άρχισε να εφαρμόζει επισιτιστική διευκόλυνση ύψους 1 δις ευρώ. Εκφράζει την ικανοποίησή του για τη σημασία που αποδίδουν εκ νέου οι άλλοι εταίροι του G8 σ' αυτό το επείγον πρόβλημα.   Από πλευράς συμμετοχής, η φετινή σύνοδος κορυφής του G8 θα απεικονίζει την ισχυρή βούληση των ηγετών του G8 να αναπτύξουν διάλογο με τους διεθνείς εταίρους τους και να τον καταστήσουν αναπόσπαστο και σημαντικό μέρος της συνόδου κορυφής, δημιουργώντας παράλληλα γέφυρες με άλλες τρέχουσες διαδικασίες, ιδίως τις διαπραγματεύσεις των Ηνωμένων Εθνών για το κλίμα και τις εργασίες του G20 .  Περισσότερες πληροφορίες:    MEMO/09/     317     Δικτυακός τόπος της συνόδου κορυφής της Ομάδας των Οκτώ:    http     ://     www     .     g     8     italia     2009.     it     /     G     8/     G     8-     G     8_     Layout     _     locale     -1199882116809_     Home     .     htm     Δικτυακός τόπος του προέδρου Barroso :    http     ://     ec     .     europa     .     eu     /     commission     _     barroso     /     president     /     index     _     en     .     htm     Δικτυακός τόπος Europa     http://europa.eu/index_el.htm
