IP/09/ 1494   Βρυξέλλες 8 Οκτωβρίου 2009 Η Επιτροπή κάνει ένα ακόμη βήμα προς την ανάπτυξη των ανανεώσιμων πηγών ενέργειας με τις χώρες του Κόλπου και της Μεσογείου  Στις 9 Οκτωβρίου, η Ευρωπαία Επίτροπος Εξωτερικών Σχέσεων και Ευρωπαϊκής Πολιτικής Γειτονίας, Benita Ferrero-Waldner, θα φιλοξενήσει στις Βρυξέλλες, από κοινού με τον αρμόδιο για την ενέργεια Επίτροπο. Andris Piebalgs, διάσκεψη υπουργών σχετικά με τη συνεργασία στον τομέα των ανανεώσιμων πηγών ενέργειας μεταξύ της ΕΕ, των χωρών της Μεσογείου και του Κόλπου. Στόχος της διάσκεψης είναι να επιτευχθεί μεγαλύτερη πολιτική στήριξη για στενότερη συνεργασία στον τομέα αυτό και να διευκολυνθεί η εξεύρεση συγκεκριμένων λύσεων στα μελλοντικά προβλήματα. Στη διάσκεψη θα μιλήσουν υπουργοί και ανώτατοι εκπρόσωποι της Αλβανίας, του Μπαχρέιν, της Τσεχικής Δημοκρατίας, της Αιγύπτου, της Γαλλίας, της πρώην Γιουγκοσλαβικής Δημοκρατίας της Μακεδονίας, της Γερμανίας, της Ιταλίας, του Ιράκ, της Ιορδανίας, του Μαυροβουνίου, του Ομάν, της Παλαιστινιακής Αρχής, της Ισπανίας, της Συρίας, της Τυνησίας και των Ηνωμένων Αραβικών Εμιράτων, καθώς και του Συνδέσμου Αραβικών Κρατών, του Συμβουλίου Συνεργασίας των χωρών του Kόλπου και της Ένωσης του Αραβικού Μαγκρέμπ. Επίσης, η συμμετοχή στην εκδήλωση αυτή των εκπροσώπων της βιομηχανίας, των ερευνητικών ιδρυμάτων και των διεθνών χρηματοπιστωτικών οργανισμών θα αποτελέσει μοναδική ευκαιρία διερεύνησης των δυνατοτήτων μελλοντικής συνεργασίας στον τομέα των ανανεώσιμων πηγών ενέργειας.   Η Επίτροπος Benita Ferrero-Waldner υπογράμμισε τα εξής: «Οι ανανεώσιμες πηγές ενέργειας δεν λύνουν όλα προβλήματα της κλιματικής αλλαγής και της ενεργειακής ασφάλειας, αλλά αποτελούν προαπαιτούμενο κάθε επιτυχούς στρατηγικής. Γι' αυτόν ακριβώς τον λόγο πρέπει να δημιουργήσουμε εταιρική σχέση με τις χώρες των περιοχών της Μεσογείου και του Κόλπου στον τομέα των ανανεώσιμων πηγών ενέργειας. Οι εν λόγω εταίροι διαθέτουν τεράστιες δυνατότητες παραγωγής ενέργειας από τις ανανεώσιμες πηγές, ενώ η ΕΕ διαθέτει σημαντικότατη τεχνογνωσία και εμπειρογνωσία που θα μπορούσε να συνεισφέρει. Ελπίζω η διάσκεψη αυτή να σηματοδοτήσει ένα νέο στάδιο στη δημιουργία μιας πραγματικά πράσινης ενεργειακής αγοράς, καθώς και να μας βοηθήσει να διερευνήσουμε μαζί τις δυνατότητες ανάληψης κοινών προσπαθειών για να εγκαινιάσουμε νέες τεχνολογίες, ιδίως στον τομέα της ηλιακής ηλεκτρικής ενέργειας. "  Ο Επίτροπος Piebalgs, από την πλευρά του, προέβη στην ακόλουθη δήλωση: «Το τεράστιο ηλιακό ενεργειακό δυναμικό της Βόρειας Αφρικής και η ευρωπαϊκή τεχνογνωσία στον τομέα των τεχνολογιών για τις ανανεώσιμες πηγές ενέργειας διανοίγουν προοπτικές ευρύτερης συνεργασίας στον χώρο της Μεσογείου. Μερικές μόλις εβδομάδες πριν από τη διάσκεψη της Κοπεγχάγης για την κλιματική αλλαγή, δεν πρέπει να αφήσουμε αναξιοποίητη την ευκαιρία να αναπτύξουμε έναν βιομηχανικό κλάδο που μπορεί να οδηγήσει στη δημιουργία θέσεων εργασίας και σε οικονομική μεγέθυνση σε ολόκληρη αυτή την περιοχή.»  Η διάσκεψη θα επιτρέψει να παρουσιαστούν οι πρωτοβουλίες της ΕΕ στον τομέα των ανανεώσιμων πηγών ενέργειας, μεταξύ των οποίων συμπεριλαμβάνεται και η οδηγία για τις ανανεώσιμες πηγές ενέργειας, καθώς και το συνεχώς αυξανόμενο δυναμικό των εξαγωγών ανανεώσιμης ενέργειας προς την ΕΕ. Θα βοηθήσει τους εταίρους να κατανοήσουν περισσότερο τη συνεισφορά της ΕΕ και της Επιτροπής στην ανάπτυξη του δυναμικού των ανανεώσιμων πηγών ενέργειας στην περιοχή της Μεσογείου και του Κόλπου με βάση την εμπειρία που έχει συσσωρεύσει η ΕΕ για την προώθηση, την ανάπτυξη και την αξιοποίηση των ανανεώσιμων πηγών ενέργειας. Η διάσκεψη θα εξετάσει, στο πλαίσιο τεσσάρων συνεδριάσεων, τα ακόλουθα θέματα:   τον ρόλο της ενέργειας στις σχέσεις της ΕΕ με τους εταίρους της περιοχής της Μεσογείου και του Κόλπου,   την ανάπτυξη περιφερειακής αγοράς «πράσινης ενέργειας», λαμβανομένων υπόψη των σχετικών πολιτικών, νομοθετικών και κανονιστικών θεμάτων,   τις πτυχές της έρευνας και τεχνολογίας των ανανεώσιμων πηγών ενέργειας και τις δυνατότητες συνεργασίας μεταξύ των ενδιαφερόμενων φορέων της ΕΕ, της περιοχής της Μεσογείου και του Κόλπου, και   τις πιθανές κοινές πρωτοβουλίες και έργα για να υποστηριχθεί η ανάπτυξη των ανανεώσιμων πηγών ενέργειας και ιδίως της ηλιακής ενέργειας.    Η ΕΕ έχει θέσει ως στόχο να καλύψει το 20% της συνολικής ενεργειακής κατανάλωσής της από ανανεώσιμες πηγές ενέργειας. Ενώ η ΕΕ θα εξακολουθήσει να μεγιστοποιεί τη δική της παραγωγή από ανανεώσιμες πηγές, το εμπόριο ανανεώσιμων μορφών ενέργειας με τις τρίτες χώρες θα μπορούσε να συμβάλει στην επίτευξη αυτού του φιλόδοξου στόχου της. Για περισσότερες πληροφορίες σχετικά με τη διάσκεψη:    http://ec.europa.eu/external_relations/energy/events/renewable_energy_conference_2009/index_en.htm     Για περισσότερες πληροφορίες σχετικά με την εξωτερική ενεργειακή πολιτική της ΕΕ:   http://ec.europa.eu/external_relations/energy/index_en.htm    Για περισσότερες πληροφορίες σχετικά με την πολιτική της ΕΕ στον τομέα των ανανεώσιμων πηγών ενέργειας:    http://ec.europa.eu/energy/renewables/index_en.htm    Για περισσότερες πληροφορίες σχετικά με τις πρωτοβουλίες της ΕΕ στον τομέα της ενεργειακής τεχνολογίας και της καινοτομίας:    http://ec.europa.eu/energy/technology/set_plan/set_plan_en.htm
