IP/09/ 1421   Βρυξέλλες, 5 Οκτωβρίου 2009  Ποιος είναι ο φοιτητής Erasmus με τον αριθμό 2 εκατομμύρια;   Από την έναρξή του το 1987, το πρόγραμμα Erasmus έχει βοηθήσει 2 εκατομμύρια φοιτητές να πραγματοποιήσουν μέρος των σπουδών τους ή να τοποθετηθούν σε θέση εργασίας σε μια άλλη ευρωπαϊκή χώρα. Συνολικά 31 φοιτητές (ένας από κάθε χώρα που συμμετέχει στο Erasmus), έχουν επιλεγεί για να εκπροσωπήσουν, συμβολικά, τον φοιτητή με τον αριθμό 2 εκατομμύρια. Οι φοιτητές τιμήθηκαν σε διάσκεψη που πραγματοποιείται στις 5 και 6 Οκτωβρίου στην πόλη Lund της Σουηδίας. Στο πλαίσιο της διάσκεψης, τα ενδιαφερόμενα μέρη συζητούν για το μέλλον του προγράμματος Erasmus και για το ευρύτερο θέμα της δημιουργίας ευκαιριών ώστε όλοι οι νέοι να μπορούν να μεταβούν στο εξωτερικό για μαθησιακούς σκοπούς.  Κατά την απονομή των διακρίσεων, ο νέος Επίτροπος της ΕΕ για την εκπαίδευση, την κατάρτιση, τον πολιτισμό και τη νεολαία κ. Maroš Šefčovič , δήλωσε: « Το Εrasmus είναι η ιστορία μιας ευρωπαϊκής επιτυχίας και με μεγάλη μου χαρά συμμετέχω στον εορτασμό για το ορόσημο του φοιτητή Erasmus με τον αριθμό 2 εκατομμύρια. Η Επιτροπή υποστηρίζει σθεναρά την άποψη ότι η μετάβαση των νεαρών Ευρωπαίων στο εξωτερικό για μαθησιακούς σκοπούς πρέπει να αποτελεί τον κανόνα και όχι την εξαίρεση. Η διάσκεψη στο Lund θα βοηθήσει να γίνει ο στόχος αυτός πραγματικότητα ».  Οι ιστορίες των 31 επιλεχθέντων φοιτητών περιλαμβάνονται σε μια δημοσίευση που εκδόθηκε στο πλαίσιο της διάσκεψης. Για παράδειγμα, οι ακόλουθες δύο μαρτυρίες δείχνουν τη θετική επίδραση του Erasmus στη ζωή των φοιτητών:  Η Stefanie Bakelandt, 21 ετών, φοιτήτρια στο Πανεπιστήμιο της Γάνδης στο Βέλγιο, παρακολούθησε μαθήματα φιλοσοφίας στο Παιδαγωγικό Πανεπιστήμιο του Βίλνιους, στη Λιθουανία, ως φοιτήτρια Erasmus, επί τέσσερις μήνες. Να πώς περιγράφει την εμπειρία της: « Συνειδητοποίησα ότι αυτή η εμπειρία με έκανε άλλον άνθρωπο και ότι ποτέ πια δεν θα έβλεπα τον κόσμο και την Ευρώπη, την πατρίδα μου, όπως παλιά ».  Η Κate Samways, 21 ετών, που σπουδάζει διδασκαλία ξένων γλωσσών στο Πανεπιστήμιο του Κάρντιφ στο ΗΒ, εργάστηκε επί 10 μήνες σε τοποθέτηση εργασίας στο ινστιτούτο «2isa» Κέντρο Κατάρτισης στις ΤΠ για Άτομα με Σωματική Αναπηρία στην πόλη Millau της Γαλλίας, ενώ πραγματοποίησε και μέρος των σπουδών της ως φοιτήτρια Erasmus στο Πανεπιστήμιο Ca' Foscari, στη Βενετία της Ιταλίας. Όπως λέει η ίδια: « Για μένα, η ζωή με το Εrasmus είναι γεμάτη ευκαιρίες. Εκμεταλλεύτηκα κάθε ευκαιρία που μου παρουσιάστηκε και ευχαριστώ το Erasmus γι’ αυτό ».  Το πρόγραμμα Erasmus ξεκίνησε το 1987, και σήμερα πάνω από 180.000 φοιτητές μεταβαίνουν στο εξωτερικό κάθε χρόνο με την υποστήριξή του. Στα μέσα του 2009 ο συνολικός αριθμός των ατόμων που πήγαν στο εξωτερικό ως φοιτητές Erasmus έφτασε τα 2 εκατομμύρια. Κάτι που είναι λιγότερο γνωστό είναι ότι, από το 1997, περισσότεροι από 200.000 εκπαιδευτικοί από ιδρύματα τριτοβάθμιας εκπαίδευσης έχουν επίσης συμμετάσχει στο Erasmus και διδάξει στο εξωτερικό. Πέρα από αυτές τις ανταλλαγές, τα ιδρύματα επίσης συνεργάζονται, σε ολόκληρη την Ευρώπη, μέσω προγραμμάτων και δικτύων που χρηματοδοτούνται από το Erasmus.  Ο εορτασμός της συμπλήρωσης 2 εκατομμυρίων φοιτητών Erasmus συνέπεσε με τη διάσκεψη με τίτλο «Erasmus – επόμενες ενέργειες και Πράσινη Βίβλος για την κινητικότητα των νέων», που οργανώθηκε υπό τη σουηδική Προεδρία της ΕΕ. Οι συζητήσεις επικεντρώνονται στη βελτίωση του προγράμματος Erasmus και στο πώς η μετάβαση όλων των νέων της Ευρώπης στο εξωτερικό για μαθησιακούς σκοπούς θα μπορέσει να γίνει ο κανόνας και όχι η εξαίρεση. Αυτό είναι το ζήτημα που πραγματεύεται η Πράσινη Βίβλος για τη μαθησιακή κινητικότητα των νέων, που δημοσιεύτηκε από την Ευρωπαϊκή Επιτροπή τον Ιούλιο του 2009. Για το ίδιο ζήτημα, η δημόσια διαβούλευση (συμπεριλαμβανομένου ερωτηματολογίου στο διαδίκτυο) παραμένει ανοικτή έως τις 15 Δεκεμβρίου 2009. Για περισσότερες πληροφορίες:  Ευρωπαϊκή Επιτροπή: Ο φοιτητής Erasmus με τον αριθμό 2 εκατομμύρια: 31 φοιτητές από 31 χώρες διηγούνται την εμπειρία τους από το Erasmus:   http   ://ec.europa.eu/education/erasmus/doc1805_en.htm    Ευρωπαϊκή Επιτροπή: IP /09/1204, 30 Ιουλίου 2009: «Το πρόγραμμα Erasmus έφθασε το ορόσημο των 2 εκατομμυρίων φοιτητών»:  IP    /09/1204    Ευρωπαϊκή Επιτροπή: Πράσινη Βίβλος και διαβούλευση για τη μαθησιακή κινητικότητα των νέων:   http://ec.europa.eu/education/focus/focus363_en.htm     Διαδικτυακός τόπος της διάσκεψης:   http://www.kongresslund.se/erasmus    Ευρωπαϊκή Επιτροπή: Πρόγραμμα Erasmus:   http     ://     ec     .     europa     .     eu     /     education     /     erasmus
