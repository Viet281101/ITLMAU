IP/09/ 1572   Βρυξέλλες , 22 Οκτωβρίου 2009   Το βραβείο νέων καταδεικνύει την προσήλωση των νεαρών Ευρωπαίων στην καταπολέμηση της φτώχειας  Το βραβείο νέων για την ανάπτυξη 2008/9 απονεμήθηκε σήμερα στη Στοκχόλμη, στο πλαίσιο των ευρωπαϊκών ημερών ανάπτυξης 2009. Το υψηλό επίπεδο των συμμετεχόντων στο διαγωνισμό αφίσας και βίντεο καταδεικνύει ακριβώς το μέγεθος της δέσμευσης των νεαρών Ευρωπαίων να συμβάλλουν στην καταπολέμηση της φτώχειας.  Ο κ . Karel De Gucht, Ευρωπαίος Επίτροπος αρμόδιος σε θέματα ανάπτυξης και ανθρωπιστικής βοήθειας, δήλωσε: "Οι σπουδαστές προσέγγισαν το φετινό θέμα – ανθρώπινη ανάπτυξη στην Αφρική – με πολύ φαντασία και ευαισθησία. Τούτο αποδεικνύει ότι έχουν απόλυτα κατανοήσει τον στόχο που επιδιώκει η αναπτυξιακή βοήθεια που παρέχουμε και τους λόγους για τους οποίους απαιτείται η παρεχόμενη από την Ευρώπη βοήθεια. Οι νεαροί αυτοί Ευρωπαίοι είναι αληθινοί πρεσβευτές της ανάπτυξης και της συνεργασίας μεταξύ Ευρώπης και Αφρικής.”   Τα βραβεία στους 54 επικρατέστερους υποψήφιους του διαγωνισμού αφίσας και βίντεο που απευθυνόταν σε νέους 16 -18 ετών, απονεμήθηκαν κατά την τελετή απονομής που διοργανώθηκε στο πολιτιστικό κέντρο Kulturhuset, στη Στοκχόλμη. Ο Ευρωπαίος Επίτροπος κ. Karel De Gucht ανακοίνωσε τους νικητές των πρώτων και δεύτερων βραβείων και τους απένειμε τα αντίστοιχα βραβεία: Οι 27 πρώτοι νικητές – ένας από κάθε κράτος μέλος της ΕΕ – θα πραγματοποιήσουν πενθήμερο ταξίδι στην Αφρική προκειμένου να αποκτήσουν ίδια αντίληψη του τρόπου με τον οποίο επιτυγχάνεται η αναπτυξιακή συνεργασία. Θα επισκεφθούν έργα ανάπτυξης, αλλά θα έχουν και την ευκαιρία να συναντήσουν νέους της ηλικίας τους. Ελπίζεται ότι θα μοιραστούν την εμπειρία αυτή με τους φίλους και τις οικογένειές τους και κατά την έννοια αυτή θα γίνουν πρεσβευτές της ανάπτυξης.  Οι 27 νικητές δεύτερων βραβείων παρέλαβαν τα πιστοποιητικά τους κατά την τελετή απονομής και έλαβαν μέρος στο πρόγραμμα επικοινωνίας νέων, στο πλαίσιο των ευρωπαϊκών ημερών ανάπτυξης, στη Στοκχόλμη, συμμετέχοντας μεταξύ άλλων σε διαγωνισμό γνώσεων σχετικά με την ανάπτυξη, καθώς και σε μουσική συναυλία. Το πρόγραμμα της τελετής απονομής διεύθυνε ο Shire Raghe, παρουσιαστής της σουηδικής τηλεόρασης και του MTV. Κατά τη διάρκεια της εκδήλωσης διοργανώθηκε έκθεση με αφίσες των νικητών.  Περισσότεροι από 1200 νεαροί Ευρωπαίοι συμμετείχαν στη φετινή διοργάνωση του βραβείου νέων για την ανάπτυξη. Η επιτυχία του αποδεικνύει ότι οι νέοι ενδιαφέρονται αληθινά για θέματα ανάπτυξης και είναι προσηλωμένοι στην καταπολέμηση της φτώχειας.  Γενικό πλαίσιο :  Το ευρωπαϊκό βραβείο νέων διοργανώνεται από την Ευρωπαϊκή Επιτροπή με σκοπό την ευαισθητοποίηση των νέων όσον αφορά την ανάπτυξη. Μπορούν να συμμετέχουν σπουδαστές μεταξύ 16 και 18 ετών από την Ευρωπαϊκή Ένωση. Η διοργάνωση αυτή, που ξεκίνησε το 2006, επικεντρώνεται στην Αφρική και σε θέματα ανάπτυξης. Τα θέματα φέτος ήταν "ισότητα των φύλων", "παιδιά και νέοι" ή "πολιτιστική ποικιλομορφία", ενώ το γενικό θέμα ήταν η ανθρώπινη ανάπτυξη στην Αφρική. Η κριτική επιτροπή αποτελείτο από εμπειρογνώμονες σε διάφορους τομείς, συμπεριλαμβανομένης της εκπαίδευσης σε θέματα ανάπτυξης, της τέχνης και των μέσων μαζικής ενημέρωσης.  Οι ευρωπαϊκές ημέρες ανάπτυξης είναι ένα φόρουμ για την ανάπτυξη που διοργανώνεται από την Ευρωπαϊκή Επιτροπή και τη χώρα που ασκεί την Προεδρία της ΕΕ (Στοκχόλμη, 22 – 24 Οκτωβρίου 2009). Συγκεντρώνει περίπου 4.000 άτομα και 1.500 οργανώσεις που δραστηριοποιούνται στο πλαίσιο της αναπτυξιακής κοινότητας. Συμμετέχουν εκπρόσωποι από 125 χώρες, συμπεριλαμβανομένων αρχηγών κρατών και προσωπικοτήτων παγκόσμιου κύρους, μεταξύ των οποίων κάτοχοι βραβείου Νόμπελ.  Το ευρωπαϊκό βραβείο νέων για την ανάπτυξη :     http://www.dyp2008.org/     Ο πλήρης κατάλογος των νικητών , οι αφίσες και τα βίντεο (διαθέσιμα μέσω τηλεφόρτωσης και χρήση από τα μέσα μαζικής ενημέρωσης χωρίς καταβολή δικαιωμάτων) διατίθενται στην ακόλουθη διεύθυνση:     http://www.dyp2008.org/ww/en/pub/dyp2008/enter.htm     Ημέρες ανάπτυξης :     http://www.eudevdays.eu/about_the_event/introduction_en.htm
