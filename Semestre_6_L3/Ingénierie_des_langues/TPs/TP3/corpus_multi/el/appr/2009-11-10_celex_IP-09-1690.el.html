IP/09/ 1690   Βρυξέλλες, 10 Νοεμβρίου 2009  Πιστοποιητικό καλής υγείας για την κατάσταση των λογαριασμών της ΕΕ – αποφασιστικότητα για την αντιμετώπιση των λοιπών προκλήσεων   Για δεύτερο κατά σειρά έτος οι εξωτερικοί ελεγκτές έδωσαν πράσινο φως για την κατάσταση των ετήσιων λογαριασμών της ΕΕ. Όσον αφορά τις πληρωμές, από το 2004, το ύψος των ποσών που παίρνουν «κόκκινη κάρτα» από τους ελεγκτές έχει μειωθεί στο ήμισυ χάρη στις σημαντικές βελτιώσεις της δημοσιονομικής διαχείρισης της ΕΕ.   «Ευχαριστώ το Ελεγκτικό Συνέδριο για την έκθεσή του, που επιβεβαιώνει ότι οι προσπάθειές μας αποδίδουν καρπούς», δήλωσε ο Siim Kallas, αντιπρόεδρος της Ευρωπαϊκής Επιτροπής, αρμόδιος για τη διοίκηση, τον έλεγχο και τα μέτρα καταπολέμησης της απάτης. «Οι λογαριασμοί μας είναι απόλυτα αξιόπιστοι, μετά την επιτυχή μεταρρύθμιση του λογιστικού μας συστήματος. Επίσης, είμαι ιδιαίτερα ικανοποιημένος που λάβαμε συνολικά θετική γνωμοδότηση για τις πληρωμές στο πλαίσιο της γεωργικής πολιτικής, κυρίως χάρη στις πρόσφατες μεταρρυθμίσεις της ΚΓΠ που βοήθησαν ώστε να απλοποιηθεί σημαντικά η κατάσταση για τους γεωργούς και τις διοικήσεις. Όσον αφορά τα σφάλματα που έγιναν σε περιφέρειες της ΕΕ από κράτη μέλη, δεν υπάρχουν περιθώρια για καμία επιείκεια: η Ευρωπαϊκή Επιτροπή θα ζητά την ανάκτηση των ποσών κάθε φορά που οι εθνικές διοικήσεις δεν κατορθώνουν να τα αναλώσουν με τον σωστό τρόπο».  Πράσινο φως για τις γεωργικές επιχορηγήσεις  Η συνολική εικόνα είναι καθησυχαστική. Οι λογαριασμοί διαπιστώθηκε ότι ήταν «πιστοί και ορθοί», πράγμα που πιστοποιεί ότι είναι υγιείς. Όσον αφορά τις δαπάνες, η Επιτροπή κατόρθωσε να μειώσει κατά το ήμισυ τις «κόκκινες» δαπάνες, από ποσοστό άνω του 60% των συνολικών δαπανών το 2004 σε περίπου 30% την περυσινή χρονιά:  Figures and graphics available in PDF and WORD PROCESSED    Εκτιμώμενος κίνδυνος σφάλματος στις δαπάνες της ΕΕ  Στο 70% του προϋπολογισμού της ΕΕ αποδίδεται πλέον χαμηλό ποσοστό σφάλματος (οι δημοσιονομικές επιπτώσεις εκτιμώνται σε 5% ή λιγότερο)· το υπόλοιπο αφορά πληρωμές στο πλαίσιο της πολιτικής συνοχής που πραγματοποιούνται από τα κράτη μέλη, για τις οποίες η αύξηση των ανακτήσεων μειώνει αποτελεσματικά τον δημοσιονομικό κίνδυνο για τον προϋπολογισμό της ΕΕ. Σε συνολικό επίπεδο, η γνωμοδότηση των ελεγκτών για τη γεωργία ήταν θετική.  Τετραπλάσια αύξηση των ανακτήσεων  Οι ελεγκτές εκτιμούν ότι τουλάχιστον το 11% των πληρωμών που έγιναν από κράτη μέλη για λογαριασμό της ΕΕ, όσον αφορά σχέδια περιφερειακής ανάπτυξης και απασχόλησης βάσει της πολιτικής συνοχής το 2008, δεν θα έπρεπε να είχε επιστραφεί. Παρόλο που πολλά από αυτά τα σφάλματα συνίστανται σε λανθασμένη εφαρμογή των δημοσιονομικών διαδικασιών της ΕΕ και δεν υποδηλώνουν αποτυχία των σχεδίων ή σπατάλη πόρων, η Επιτροπή λαμβάνει ιδιαίτερα σοβαρά την προειδοποίηση των ελεγκτών και είναι αποφασισμένη να ανακτήσει από τα κράτη μέλη κάθε πλημμελή πληρωμή.   Το 2008, κινήθηκαν διαδικασίες ανάκτησης συνολικού ύψους 2,9 δισεκατ.  EUR σε όλους τους τομείς πολιτικής. Μόνο για τις πληρωμές που πραγματοποιήθηκαν στο πλαίσιο της πολιτικής συνοχής, οι ανακτήσεις που απαίτησαν η Επιτροπή και τα κράτη μέλη τετραπλασιάστηκαν σε σύγκριση με το 2007, φθάνοντας σε 1,6 δισεκατ.  EUR , ενώ άλλα 1,1 δισεκατ.  EUR αναμένεται να ανακτηθούν μέχρι τα τέλη του 2009. Η Επιτροπή αναστέλλει επίσης τις πληρωμές μέχρις ότου αναληφθούν διορθωτικές ενέργειες από τα κράτη μέλη: στη διάρκεια της τελευταίας διετίας λήφθηκαν συνολικά 15 αποφάσεις αναστολής πληρωμών, ενώ εκκρεμούν διαδικασίες αναστολής που καλύπτουν 28 προγράμματα.  Προληπτικά μέτρα  Η Επιτροπή συμμερίζεται την άποψη του Ελεγκτικού Συνεδρίου ότι πολλά από τα σφάλματα είναι αποτέλεσμα της πολυπλοκότητας των κανόνων. Συνεπώς, για προληπτικούς λόγους, η Επιτροπή εντείνει τις προσπάθειές της για την παροχή καθοδήγησης στα κράτη μέλη σε τομείς με υψηλή συχνότητα σφαλμάτων και για την ευρύτερη διάδοση ορθών πρακτικών ελέγχου. Οι απλοποιημένες δημοσιονομικές διαδικασίες (π.χ. εκτενέστερη χρήση κατ’ αποκοπή ποσών σε ερευνητικά έργα), που ισχύουν ήδη για τα νέα προγράμματα (2007–13), αναμένεται να μειώσουν περαιτέρω τους κινδύνους σφαλμάτων. Επιπλέον, τη στιγμή αυτή έχει ξεκινήσει δημόσια διαβούλευση για τους τρόπους βελτίωσης των δημοσιονομικών διαδικασιών της ΕΕ.   Περισσότερες πληροφορίες: 1) Ας βάλουμε τα πράγματα στη θέση τους! Μύθοι για τις δαπάνες της ΕΕ:    http://ec.europa.eu/budget/sound_fin_mgt/myths_en.htm    2) Υλικό για τον τύπο:    http://europa.eu/press_room/press_packs/auditors/index_en.htm
