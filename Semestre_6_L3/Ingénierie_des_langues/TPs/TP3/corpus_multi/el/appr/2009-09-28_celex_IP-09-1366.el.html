IP /09/ 1366   Βρυξέλλες, 28 Σεπτεμβρίου 2009   Εκστρατεία της Ευρωπαϊκής Ένωσης για υγιεινή διατροφή «Η Τρελοπαρέα της Γεύσης» – Νέα πρωτοβουλία για την προώθηση ενός υγιεινού τρόπου ζωής και ενός ισορροπημένου διαιτολογίου των παιδιών  Η Επίτροπος Mariann Fischer Boel, αρμόδια για τη γεωργία και την αγροτική ανάπτυξη, εγκαινίασε σήμερα μια νέα εκστρατεία για υγιεινή διατροφή που απευθύνεται στους ευρωπαίους μαθητές. Τρεις εκθέσεις με το σύνθημα «Φαγητό, ποτό, κίνηση» θα περιοδεύσουν σε επτά ευρωπαϊκές χώρες και θα προσφέρουν σε παιδιά την ευκαιρία να πάρουν μέρος σε εκπαιδευτικές δραστηριότητες και παιχνίδια. Η Ευρωπαϊκή Επιτροπή δρομολόγησε επίσης έναν διαδραστικό δικτυακό τόπο, διαγωνισμούς και άλλες εκδηλώσεις, όλα με κεντρικό στόχο τη βελτίωση των διατροφικών συνηθειών των παιδιών. Η βελγίδα πρωταθλήτρια του τένις Justine Henin και ο οκτάχρονος κάτοχος του ρεκόρ Γκίνες Rosolino Cannio θα συμβάλουν με την υποστήριξή τους στη διάδοση του μηνύματος.  Η Επίτροπος Mariann Fischer Boel, αρμόδια για τη γεωργία και την αγροτική ανάπτυξη δήλωσε: «Μια ματιά γύρω μας αρκεί για να διαπιστώσουμε το πλήθος υπέρβαρων παιδιών· είναι λοιπόν σαφές ότι πρέπει να δράσουμε αμέσως. Τα προγράμματα προώθησης της κατανάλωσης φρούτων στα σχολεία και διανομής γάλακτος στα σχολεία είναι δύο βήματα προς τη σωστή κατεύθυνση. Επιπλέον, με την εκστρατεία για υγιεινή διατροφή φέρνουμε επίσης το μήνυμα “Η καλή φυσική κατάσταση είναι διασκέδαση” κατευθείαν στις πόρτες των σχολείων.»  Η Επίτροπος Ανδρούλλα Βασιλείου, αρμόδια για τα θέματα υγείας της ΕΕ, δήλωσε: « Η εκστρατεία για υγιεινή διατροφή συμπληρώνει τις προσπάθειές μας για την αντιμετώπιση της παιδικής παχυσαρκίας στην Ευρώπη στο πλαίσιο της στρατηγικής της ΕΕ για τη διατροφή, τη σωματική άσκηση και την υγεία. Είναι εξαιρετικά σημαντικό οι διάφορες πολιτικές της ΕΕ να συμβάλλουν στις προσπάθειες που έχουν ως στόχο την ενίσχυση και την προώθηση πιο υγιεινών συνθηκών περιβάλλοντος για όλους τους πολίτες ».  Ιστορικό  Η εκστρατεία για υγιεινή διατροφή θα εξελιχθεί παράλληλα με τα προγράμματα προώθησης της κατανάλωσης φρούτων στα σχολεία και διανομής γάλακτος στα σχολεία της ΕΕ – σημαντικές πρωτοβουλίες με τις οποίες επιδιώκεται να υιοθετήσουν τα παιδιά ένα πιο ισορροπημένο διαιτολόγιο και να αποκτήσουν υγιεινότερες διατροφικές συνήθειες.  Η εκστρατεία για υγιεινή διατροφή στέλνει το μήνυμα «Φαγητό, ποτό, κίνηση» κατευθείαν στα σχολεία. Σε ένα ταξίδι διάρκειας οκτώ εβδομάδων, η περιοδεύουσα έκθεση θα διασχίσει το Βέλγιο, τη Γαλλία, το Ηνωμένο Βασίλειο, την Ιρλανδία, την Εσθονία, τη Λιθουανία και την Πολωνία. Η περιοδεύουσα έκθεση θα κάνει στάση σε δύο σχολεία κάθε ημέρα. Συνολικά, οι δραστηριότητες προώθησης της υγιεινής διατροφής θα φθάσουν σε 18.000 παιδιά 180 σχολείων. Το μήνυμα θα είναι: σωστή διατροφή, γιατί η καλή φυσική κατάσταση είναι διασκέδαση .  Παράλληλα με την περιοδεύουσα έκθεση, θα παίζεται κατά τις οκτώ εβδομάδες διαδραστικό κυνήγι του θησαυρού στον δικτυακό τόπο της ΕΕ για την Τρελοπαρέα της Γεύσης (Tasty Bunch), όπου οι μαθητές ηλικίας 8 έως 15 ετών από ολόκληρη την ΕΕ μπορούν να προσπαθήσουν να κερδίσουν αθλητικά είδη.  Από πρόσφατη έρευνα της σειράς Ευρωβαρόμετρο προκύπτει ότι τα τρία τέταρτα των ερωτηθέντων «συμφωνούν απολύτως» ότι «φαίνεται να έχουν αυξηθεί τα υπέρβαρα παιδιά σε σύγκριση με τον προ πενταετίας αριθμό τους». Στην ΕΕ, πράγματι, περίπου 22 εκατ. παιδιά είναι υπέρβαρα και, μεταξύ αυτών, 5 εκατ. είναι παχύσαρκα.  Περισσότερες πληροφορίες:  Εκστρατεία για την Τρελοπαρέα της Γεύσης (Tasty Bunch) :   http   ://   ec   .   europa   .   eu   /   agriculture   /   tasty   -   bunch   /    Επικαιροποιημένο υλικό για τον Τύπο δημοσιεύεται στον δικτυακό τόπο     http://ec.europa.eu/agriculture/tasty-bunch/press-corner/index_en.htm     Πρόγραμμα της ΕΕ για την προώθηση της κατανάλωσης φρούτων στα σχολεία :     http://ec.europa.eu/agriculture/markets/fruitveg/sfs/index_en.htm     Ευρωπαϊκό πρόγραμμα διανομής γάλακτος στα σχολεία :     http://ec.europa.eu/agriculture/markets/milk/schoolmilk/index_en.htm     Διαδικτυακή π ύλη της ΕΕ για τη δημόσια υγεία – Διατροφή:    http://ec.europa.eu/health-eu/my_lifestyle/nutrition/index_en.htm     Πρωτοβουλία της ΕΕ για την υγεία των νέων :     MEMO     /09/421    και  http://health.europa.eu/youth
