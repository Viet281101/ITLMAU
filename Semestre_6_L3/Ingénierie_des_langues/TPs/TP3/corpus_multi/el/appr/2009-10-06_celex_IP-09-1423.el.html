IP/ 09 /1423   Βρυξέλλες, 6 Οκτωβρίου 2009 Η Επιτροπή ανοίγει το δρόμο για ενιαία ευρωπαϊκή υπηρεσία διοδίων  Η Ευρωπαϊκή Επιτροπή εξέδωσε σήμερα απόφαση με την οποία ορίζονται οι βασικές τεχνικές προδιαγραφές και απαιτήσεις που είναι αναγκαίες για τη δρομολόγηση ευρωπαϊκής υπηρεσίας τηλεδιοδίων (ΕΥΤ). Έτσι θα δοθεί στους χρήστες των οδικών μεταφορών η δυνατότητα να πληρώνουν εύκολα τα διόδια σε ολόκληρη την Ευρωπαϊκή Ένωση (ΕΕ), σε βάση συνδρομητικής σύμβασης με παροχέα υπηρεσιών και με ενιαίο τεχνικό εξοπλισμό οχήματος. Οι ΕΥΤ θα είναι διαθέσιμες σε ολόκληρη την Κοινότητα, σε όλες τις υποδομές όπως αυτοκινητόδρομοι, σήραγγες και γέφυρες, όπου είναι δυνατή η καταβολή διοδίων με χρήση εξοπλισμού οχήματος. Οι ΕΥΤ εμφανώς θα περιορίσουν τις συναλλαγές με ρευστό στους σταθμούς διοδίων, βελτιώνοντας με τον τρόπο αυτό τη ροή της κυκλοφορίας και μειώνοντας τη συμφόρηση.  Ο κ. Antonio Tajani, Αντιπρόεδρος της Ευρωπαϊκής Επιτροπής, υπεύθυνος για τις μεταφορές, θεωρεί ότι η απόφαση αυτή αποτελεί τη σημαντικότερη βελτίωση για τους οδηγούς μετά την κατάργηση των μεθοριακών ελέγχων, και δήλωσε ότι «η ευρωπαϊκή υπηρεσία τηλεδιοδίων θα δώσει στους χρήστες της οδού τη δυνατότητα να πληρώνουν εύκολα τα διόδια σε ολόκληρη την Ευρωπαϊκή Ένωση σε βάση συνδρομητικής σύμβασης με κάποιο παροχέα υπηρεσιών και κάποιο τεχνικό εξοπλισμό επί του οχήματος».  Τα συστήματα τηλεδιοδίων εισήχθησαν σε διάφορε ς ευρωπαϊκές χώρες στις αρχές της δεκαετίας του 90. Τα περισσότερα συστήματα λειτουργούν με εποχούμενη μονάδα η οποία διαβιβάζει τα χαρακτηριστικά του οχήματος στους αρμόδιους υπαλλήλους, ώστε να προσδιορίζεται το ύψος των διοδίων, παραδείγματος χάρη με βάση το βάρος και το μέγεθος του οχήματος.   Όμως τα διάφορα εθνικά και τοπικά συστήματα τηλεδιοδίων γενικώς είναι ασύμβατα μεταξύ τους και μπορούν να επικοινωνούν μόνο με τις αντίστοιχες εποχούμενες μονάδες. Με τα μη διαλειτουργικά αυτά συστήματα οδικών διοδίων παρεμποδίζονται ιδιαίτερα οι διεθνείς οδικές μεταφορές. Παραδείγματος χάρη, για να ταξιδέψει κανείς από την Πορτογαλία στη Δανία θα ήταν δυνατό να χρειάζονται στον πίνακα οργάνων πέντε ή περισσότερες εποχούμενες μονάδες, κάθε μια από τις οποίες καλύπτεται από ξεχωριστή σύμβαση με συγκεκριμένη επιχείρηση. Για το μεταφορέα αυτό συνεπάγεται χρονοβόρα γραφειοκρατία και δαπανηρό διοικητικό φόρτο προκειμένου να αντιπαραβληθούν δεδομένα για το ταξίδι, τιμολόγια που έχουν ληφθεί, ρήτρες συμβάσεων και εντάλματα πληρωμής.  Η απόφαση που εξέδωσε σήμερα η Επιτροπή ορίζει επίσης τα δικαιώματα και τις υποχρεώσεις των φορέων χρέωσης διοδίων, των παροχέων υπηρεσιών και των χρηστών. Οι χρήστες θα μπορούν να είναι συνδρομητές στον παροχέα υπηρεσιών της επιλογής τους. Οι φορείς χρέωσης γνωστοποιούν τα οφειλόμενα διόδια στους παροχείς υπηρεσιών, οι οποίοι προφανώς θα διαβιβάζουν τα τιμολόγια στους χρήστες. Τα διόδια τα καταβαλλόμενα μέσω της ΕΥΤ δεν επιτρέπεται να υπερβαίνουν τα αντίστοιχα εθνικά ή τοπικά διόδια.  Οι ΕΥΤ θα είναι διαθέσιμες εντός τριών ετών για όλα τα οδικά οχήματα βάρους άνω των 3,5 τόνων ή τα οποία επιτρέπεται να μεταφέρουν περισσότερους από εννέα επιβάτες, περιλαμβανόμενου του οδηγού. Για όλα τα υπόλοιπα οχήματα θα είναι διαθέσιμες εντός πέντε ετών.
