IP/09/ 1576   Βρυξέλλες , 23 Οκτωβρίου 200 9   Περιβάλλον: Η Επιτροπή αναζητά την Ευρωπαϊκή Πράσινη Πρωτεύουσα για τα έτη 2012 και 2013  Έχει ξεκινήσει η προσπάθεια ανεύρεσης των πόλεων που θα καταστούν οι επόμενες Ευρωπαϊκές Πράσινες Πρωτεύουσες. Το διακεκριμένο βραβείο Ευρωπαϊκής Πράσινης Πρωτεύουσας απονέμεται σε πόλεις οι οποίες πρωτοστατούν στη φιλική για το περιβάλλον διαβίωση σε αστικές περιοχές. Νωρίτερα εφέτος η Στοκχόλμη και το Αμβούργο ανακηρύχθηκαν οι πρώτοι κάτοχοι του τίτλου για το 2010 και 2011, αντίστοιχα. Τώρα συνεχίζεται ο αγώνας ανεύρεσης των πόλεων που θα αποκτήσουν τον ζηλευτό αυτό τίτλο για τα έτη 2012 και 2013. Σκοπός του ετήσιου βραβείου είναι να βοηθάει τις ευρωπαϊκές πόλεις να καταστούν ελκυστικότεροι και υγιεινότεροι τόποι – κατάλληλοι για τη ζωή.  Ο αρμόδιος για το περιβάλλον ευρωπαίος επίτροπος Σταύρος Δήμας δήλωσε τα εξής: «Οι τοπικές αρχές διαδραματίζουν ζωτικό ρόλο στη βελτίωση των συνθηκών διαβίωσης των κατοίκων των πόλεων. Το βραβείο Ευρωπαϊκής Πράσινης Πρωτεύουσας παρακινεί τις πόλεις να επιλύσουν τα περιβαλλοντικά προβλήματα και να βελτιώσουν την ποιότητα ζωής των πολιτών συνεκτιμώντας συστηματικά το περιβάλλον στην κατάρτιση ρυθμιστικών σχεδίων.»  Προκ ήρυξη του βραβείου Ευρωπαϊκής Πράσινης Πρωτεύουσας για τα έτη 2012 και 2013   Όλες οι ευρωπαϊκές πόλεις με περισσότερους από 200.000 κατοίκους μπορούν πλέον να υποβάλλουν αίτηση για να τους απονεμηθεί ο τίτλος της Ευρωπαϊκής Πράσινης Πρωτεύουσας για τα έτη 2012 και 2013. Στον διαγωνισμό απονομής του βραβείου μπορούν να συμμετάσχουν ελεύθερα τα 27 κράτη μέλη της ΕΕ, οι υποψήφιες για ένταξη χώρες (Τουρκία, πρώην Γιουγκοσλαβική Δημοκρατία της Μακεδονίας (FYROM) και Κροατία) και οι χώρες του Ευρωπαϊκού Οικονομικού Χώρου (Ισλανδία, Νορβηγία και Λιχτενστάιν).  Οι υποψηφιότητες θα αξιολογηθούν με βάση 11 περιβαλλοντικά κριτήρια, συμπεριλαμβανομένης της συμβολής σε τοπικό επίπεδο στην αντιμετώπιση της παγκόσμιας κλιματικής αλλαγής, της παραγωγής και διαχείρισης αποβλήτων, της φύσης και βιοποικιλότητας, των μεταφορών, του ατμοσφαιρικού αέρα και των υδάτων.  Οι πόλεις μπορούν να υποβάλουν αίτηση ηλεκτρονικά μέσω του διαδικτύου. Προθεσμία υποβολής αιτήσεων για τους τίτλους των ετών 2012 και 2013 είναι η 1η Φεβρουαρίου 2010. Οι νικητές θα ανακοινωθούν τον Οκτώβριο 2010.  Η κριτική επιτροπή αποτελείται από εκπροσώπους της Ευρωπαϊκής Επιτροπής, του Ευρωπαϊκού Οργανισμού Περιβάλλοντος και σημαντικών ευρωπαϊκών και διεθνών περιβαλλοντικών οργανισμών . Πιο πράσινες πόλεις  Τέσσερις στους πέντε ευρωπαίους κατοικούν πλέον σε αστικές περιοχές, η δε ποιότητα ζωής τους επηρεάζεται άμεσα από την κατάσταση του αστικού περιβάλλοντος. Το βραβείο Ευρωπαϊκής Πράσινης Πρωτεύουσας επινοήθηκε ως κίνητρο για την προώθηση και ανταμοιβή προσπαθειών, για να παρακινηθούν οι πόλεις να δεσμευθούν για ανάληψη περαιτέρω δράσης και για την προβολή και ενθάρρυνση ανταλλαγής βέλτιστων πρακτικών μεταξύ ευρωπαϊκών πόλεων.  Το βραβείο απονέμεται στην πόλη που παρουσιάζει παρελθόν συνεπούς επίτευξης υψηλών περιβαλλοντικών στόχων και μόνιμης δέσμευσης για φιλόδοξη δράση, περαιτέρω βελτίωση του περιβάλλοντος και αειφόρο ανάπτυξη. Στόχος είναι οι νικήτριες πόλεις να εμπνεύσουν τις υπόλοιπες ευρωπαϊκές πόλεις και να προωθήσουν τις βέλτιστες πρακτικές.  Η Στοκχόλμη και το Αμβούργο αντεπεξήλθαν σε ισχυρό ανταγωνισμό ώστε να ανακηρυχθούν οι πρώτοι νικητές του βραβείου Ευρωπαϊκής Πράσινης Πρωτεύουσας εφέτος τον Φεβρουάριο. Η σουηδική πρωτεύουσα θα είναι η Ευρωπαϊκή Πράσινη Πρωτεύουσα για το 2010, ακολουθούμενη από το Αμβούργο το 2011. Οι πόλεις επελέγησαν ως υποδείγματα για την υπόλοιπη Ευρώπη, επειδή ανέλαβαν μέτρα βελτίωσης του αστικού περιβάλλοντος για τους πολίτες τους, συμπεριλαμβανομένης φιλόδοξης δράσης για την αντιμετώπιση της ατμοσφαιρικής ρύπανσης, της κυκλοφοριακής συμφόρησης και των εκπομπών αερίων θερμοκηπίου.  Ιστορικό  Το βραβείο Ευρωπαϊκής Πράσινης Πρωτεύουσας αποτελεί προϊόν πρωτοβουλίας που ανέλαβαν πόλεις με πράσινο όραμα. Η ιδέα επινοήθηκε αρχικώς σε συνάντηση στο Tαλίν της Εσθονίας, που πραγματοποιήθηκε στις 15 Μαΐου 2006, με πρωτοβουλία του κ. Jüri Ratas, πρώην δημάρχου του Ταλίν, στην οποία 15 ευρωπαϊκές πόλεις και η Ένωση εσθονικών πόλεων υπέγραψαν κοινό μνημόνιο συνεννόησης σχετικά με τη θέσπιση ενός τέτοιου βραβείου. Επί του παρόντος το βραβείο υποστηρίζουν πάνω από 40 πόλεις, συμπεριλαμβανομένων 21 πρωτευουσών κρατών μελών της ΕΕ .  Για περαιτέρω πληροφορίες :   Σχετικά με το βραβείο Ευρωπαϊκής Πράσινης Πρωτεύουσας βλέπε :     www.europeangreencapital.eu     Δικτυακός τόπος της Επιτροπής σχετικά με το αστικό περιβάλλον :     http://ec.europa.eu/environment/urban/home_en.htm
