IP/09/1599  Βρυξέλλες, 28 Οκτωβρίου 2009 Γάλα: Η Επιτροπή επιτρέπει προσωρινά στα κράτη μέλη να καταβάλουν έως και 15.000 ευρώ στους γεωργούς ως κρατική ενίσχυση Η Ευρωπαϊκή Επιτροπή συμφώνησε σήμερα να επιτρέψει στα κράτη μέλη να καταβάλουν στους γεωργούς εφάπαξ έως και 15.000 ευρώ ως κρατική ενίσχυση. Η κίνηση αυτή αποτελεί μέρος των συνεχιζόμενων προσπαθειών της Επιτροπής για σταθεροποίηση των εισοδημάτων των παραγωγών γαλακτοκομικών προϊόντων, αλλά φυσικά απευθύνεται στους γεωργούς όλων των κλάδων. Η απόφαση τροποποιεί το προσωρινό πλαίσιο αντιμετώπισης κρίσεων το οποίο θεσπίστηκε από την Επιτροπή τον Ιανουάριο του 2009 και ήδη προβλέπει διάφορες δυνατότητες ενίσχυσης προκειμένου να διευκολυνθεί η πρόσβαση στη χρηματοδότηση για τις επιχειρήσεις της ΕΕ. Με τη σημερινή απόφαση της Επιτροπής συμπεριλαμβάνεται στο εν λόγω πλαίσιο ένα ξεχωριστό περιορισμένο συμβιβάσιμο ποσό ενίσχυσης ύψους 15.000 ευρώ για τους γεωργούς. Αυτό το ποσό μπορεί να χορηγηθεί μία φορά σε κάθε επιχείρηση έως το τέλος του 2010. Κάθε ενίσχυση ήσσονος σημασίας, η οποία έχει ήδη ληφθεί από τις αρχές του 2008, πρέπει να αφαιρεθεί από το ποσό αυτό. Τα καθεστώτα ενίσχυσης που θα θεσπιστούν στα πλαίσια αυτού του νέου μέσου θα πρέπει να είναι ανοικτά σε όλους τους πρωτογενείς παραγωγούς και να συμπληρώνουν άλλα γενικά μέτρα αντιμετώπισης της κρίσης, τα οποία έχουν ήδη θεσπιστεί από τα κράτη μέλη. Η ιδέα της χορήγησης κρατικής ενίσχυσης έως και 15.000 ευρώ στους γεωργούς συμπεριλαμβανόταν στην ανακοίνωση της Επιτροπής, της 22ας Ιουλίου 2009, για τον γαλακτοκομικό τομέα.  «Με την παροχή στις εθνικές αρχές της δυνατότητας να καταβάλουν στους γεωργούς ενίσχυση έως και 15.000 ευρώ, αναμένεται να βοηθηθούν ορισμένοι γεωργοί στην επίλυση των σοβαρών προβλημάτων ρευστότητας που αντιμετωπίζουν,» δήλωσε η Επίτροπος Mariann Fischer Boel, αρμόδια για τη γεωργία και την αγροτική ανάπτυξη, και συνέχισε: «Πιστεύω ότι το εν λόγω μέτρο, μαζί με αυτά που λαμβάνονται σε επίπεδο ΕΕ, θα βοηθήσει τους ευρωπαίους παραγωγούς γάλακτος να βγουν από την παρούσα δύσκολη κατάσταση.» Μέτρα που ελήφθησαν προηγουμένως στο γαλακτοκομικό τομέα Η Επιτροπή αναμένει να δαπανήσει ποσό μέχρι 600 εκατ. ευρώ για μέτρα παρέμβασης στην αγορά κατά το τρέχον έτος. Η περίοδος παρέμβασης έχει παραταθεί έως το τέλος Αυγούστου του 2010. Το 70% των άμεσων ενισχύσεων είναι πιθανόν εφέτος να καταβληθεί 6 εβδομάδες νωρίτερα απ’ ό,τι συνήθως (από τις 16 Οκτωβρίου). Στο πλαίσιο της μεταρρύθμισης της ΚΓΠ, το 2003, προστέθηκε στις άμεσες ενισχύσεις των γαλακτοπαραγωγών συμπληρωματικό ποσό 5 δισ. ευρώ ετησίως ως αντιστάθμιση των μειώσεων στις τιμές παρέμβασης. Στις 19 Οκτωβρίου, η Επιτροπή εξήγγειλε μια επιπλέον δέσμη ενισχύσεων ύψους 280 εκατ. ευρώ για τους παραγωγούς γαλακτοκομικών προϊόντων. Στο πλαίσιο του Διαγνωστικού Ελέγχου και του ευρωπαϊκού σχεδίου για την ανάκαμψη της οικονομίας, είναι διαθέσιμο πρόσθετο ποσό 4,2 δισ. ευρώ για την αντιμετώπιση «νέων προκλήσεων», συμπεριλαμβανομένης της αναδιάρθρωσης του γαλακτοκομικού τομέα. Οι πόροι αυτοί προστίθενται σε εκείνους που είναι ήδη διαθέσιμοι στο πλαίσιο της πολιτικής για αγροτική ανάπτυξη. Η Επιτροπή ενίσχυσε επίσης το πρόγραμμα διανομής γάλακτος στα σχολεία, διευρύνοντας το φάσμα των προϊόντων και τις ηλικιακές ομάδες των παιδιών που υπάγονται σε αυτό. Άρχισε επίσης νέο κύκλο μέτρων προώθησης των γαλακτοκομικών προϊόντων. Η ομάδα εμπειρογνωμόνων υψηλού επιπέδου για το γάλα εξετάζει το μεσοπρόθεσμο και μακροπρόθεσμο μέλλον του γαλακτοκομικού τομέα και θα υποβάλει την τελική έκθεσή της έως το τέλος Ιουνίου του 2010.  Περισσότερες πληροφορίες:    http://ec.europa.eu/agriculture/markets/milk/index_en.htm
