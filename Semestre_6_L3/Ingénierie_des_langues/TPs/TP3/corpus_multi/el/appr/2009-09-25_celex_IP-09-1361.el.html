IP/09/ 1361   Βρυξέλλες /Στοκχόλμη, 25 Σεπτεμβρίου 2009   Κλιματική αλλαγή : στη συνάντηση της Μπανγκόκ πρέπει να σημειωθεί ουσιαστική πρόοδος προς την επίτευξη φιλόδοξης παγκόσμιας συμφωνίας   Η σουηδική Προεδρία της Ευρωπαϊκής Ένωσης και η Ευρωπαϊκή Επιτροπή απηύθυναν σήμερα έκκληση στους διεθνείς διαπραγματευτές να επιτύχουν ουσιαστική πρόοδο προς τη σύναψη φιλόδοξης διεθνούς συμφωνίας για την αντιμετώπιση της κλιματικής αλλαγής, στη διάρκεια των δεκαπενθήμερων διεθνών συνομιλιών για το κλίμα που θα αρχίσουν στις 28 Σεπτεμβρίου στην Μπανγκόκ. Η συνάντηση της Μπανγκόκ είναι η προτελευταία προπαρασκευαστική σύνοδος πριν από τη διάσκεψη των Ηνωμένων Εθνών για το κλίμα, που θα πραγματοποιηθεί στην Κοπεγχάγη τον Δεκέμβριο και κατά την οποία αναμένεται να συνομολογηθεί η διεθνής συμφωνία.  Ο αρμόδιος για το περιβάλλον Επίτροπος Σταύρος Δήμας δήλωσε τα εξής: «Η Ευρωπαϊκή Ένωση (ΕΕ) καθόρισε εκτενές θεματολόγιο για τη φιλόδοξη διεθνή συμφωνία που είναι αναγκαία προκειμένου να αποτραπεί η επικίνδυνη αλλαγή του κλίματος. Τώρα, μετά από μια διετία συζητήσεων, ήλθε η ώρα να αφοσιωθούν όλα τα μέρη στην προετοιμασία του εδάφους για τις αποφάσεις που πρέπει να ληφθούν στην Κοπεγχάγη. Στην Μπανγκόκ πρέπει να σημειωθεί ουσιαστική πρόοδος. Η Ευρωπαϊκή Επιτροπή κατέθεσε πρόσφατα προτάσεις σχετικά με τη χρηματοδότηση, η οποία αποτελεί καίριας σημασίας ζήτημα στο πλαίσιο των διαπραγματεύσεων αυτών. Ευελπιστώ τώρα ότι οι εταίροι μας, τόσο από τις ανεπτυγμένες όσο και τις αναπτυσσόμενες χώρες, θα προσδώσουν πολύ πιο επείγοντα χαρακτήρα στις διαπραγματεύσεις και θα ανεβάσουν τον πήχη των φιλοδοξιών.»  Ο υπουργός Περιβάλλοντος της Σουηδίας, Andreas Carlgren, δήλωσε τα εξής: «Η ΕΕ εκφράζει την ικανοποίησή της για τα βήματα προόδου, όπως είναι η σημαντική αναβάθμιση του στόχου μείωσης των εκπομπών της Ιαπωνίας από τη νέα κυβέρνηση της χώρας. Επίσης, οι πρόσφατες ενθαρρυντικές δημόσιες διακηρύξεις των μεγάλων αναδυόμενων οικονομιών σχετικά με τη συγκράτηση της αύξησης των εκπομπών τους πρέπει να μετατραπούν σε συγκεκριμένα μέτρα και να κατατεθούν στο τραπέζι των διαπραγματεύσεων. Το μήνυμα από τις συνόδους κορυφής του ΟΗΕ και της ομάδας G-20 πρέπει να έχει αντίκτυπο και να αποτυπωθεί στη Μπανγκόκ. Ως πολιτική ηγεσία επιθυμούμε να επιτευχθεί συμφωνία και οι διαπραγματευτές οφείλουν να επικεντρωθούν στην ουσία και στα θεμελιώδους σημασίας στοιχεία.» Η διαδικασία της Κοπεγχάγης  Οι διαπραγματεύσεις με σκοπό την κατάρτιση συμφωνίας των Ηνωμένων Εθνών για την αντιμετώπιση της κλιματικής αλλαγής μετά το 2012, οπότε λήγει η ισχύς βασικών διατάξεων του πρωτοκόλλου του Κιότο, πρόκειται να περατωθούν στη διάσκεψη της Κοπεγχάγης, στις 7-18 Δεκεμβρίου 2009. Οι τελικές προπαρασκευαστικές σύνοδοι θα πραγματοποιηθούν στην Μπανγκόκ, από τις 28 Σεπτεμβρίου έως τις 9 Οκτωβρίου, και στη Βαρκελώνη, το διάστημα 2-6 Νοεμβρίου. Η θέση της ΕΕ  Η ΕΕ ασκεί π ιέσεις για να επιτευχθεί φιλόδοξη και συνολική συμφωνία, χάρη στην οποία η πλανητική υπερθέρμανση δεν θα φθάσει τα επικίνδυνα επίπεδα που προβλέπει η επιστημονική κοινότητα – περισσότερο από 2°C πάνω από την προ της βιομηχανικής εποχής θερμοκρασία. Από τα επιστημονικά στοιχεία προκύπτει ότι, για να τηρηθεί το ανώτατο αυτό όριο, οι μεν βιομηχανικές χώρες πρέπει να μειώσουν, μέχρι το 2020, τις οικείες εκπομπές αερίων θερμοκηπίου κατά 25-40 % έναντι των επιπέδων του 1990, οι δε αναπτυσσόμενες χώρες να συγκρατήσουν την ταχεία αύξηση των εκπομπών τους, ώστε αυτές να διαμορφωθούν το 2020 σε επίπεδα περίπου κατά 15-30 % χαμηλότερα εκείνων που συνεπάγεται η απουσία μέτρων.   Η ΕΕ έχει δεσμευθεί ανεπιφύλακτα να μειώσει τις εκπομπές της μέχρι το 2020 τουλάχιστον κατά 20 % έναντι των επιπέδων του 1990 και υλοποιεί τον στόχο αυτό με τη δέσμη μέτρων για το κλίμα και την ενέργεια (βλ. δελτίο Τύπου   IP/09/628   ). Δεσμεύθηκε επίσης να αυξήσει σε 30% το ποσοστό μείωσης των εκπομπών της, υπό τον όρο ότι και οι άλλες βιομηχανικές χώρες θα συμφωνήσουν να επιδιώξουν ανάλογες μειώσεις και ότι οι οικονομικά πιο προηγμένες αναπτυσσόμενες χώρες θα συμβάλουν επαρκώς σε μια παγκόσμια συμφωνία.  Στις 10 Σεπτεμβρίου η Επιτροπή πρότεινε παγκόσμιο οδηγό για την αύξηση της διεθνούς χρηματοδότησης προς τις αναπτυσσόμενες χώρες, ώστε να διευκολυνθούν ο μετριασμός των εκπομπών τους και η προσαρμογή τους στην κλιματική αλλαγή (βλ. δελτίο Τύπου   IP/09     /     1297   ). Ο οδηγός αυτός παρέχει στο Ευρωπαϊκό Συμβούλιο τη βάση για να καθορίσει, στα τέλη Οκτωβρίου, τη θέση της ΕΕ στο ζήτημα της χρηματοδότησης. Η συνάντηση της Μπανγκόκ  Ο ρυθμός της προόδου στις τρεις επίσημες διαπραγματευτικές συνόδους που έχουν πραγματοποιηθεί μέχρι σήμερα υπήρξε αργός. Η άτυπη σύνοδος της Βόννης (Γερμανία) τον προηγούμενο μήνα κατέληξε στην κατάθεση διαπραγματευτικού κείμενου 250 και πλέον σελίδων, με ατελή δομή και πλήθος παρενθέσεων. Για να συναφθεί διεθνής συμφωνία στην Κοπεγχάγη, πρέπει να βελτιωθεί το σχέδιο αυτό στην Μπανγκόκ και να επιταχυνθεί σημαντικά η πρόοδος.  Είναι επίσης αναγκαίο να ενισχυθεί η αποτελεσματικότητα της διαπραγματευτικής διαδικασίας, λόγου χάριν με τη διαπραγμάτευση στο πλαίσιο μικρών παράλληλ ων ομάδων αντί των μεγάλων συνόδων ολομέλειας. Προτεραιότητα πρέπει να έχει η έγκριση των στοιχείων που έχουν θεμελιώδη σημασία για την επίτευξη συμφωνίας στην Κοπεγχάγη και η πρόοδος στα σημεία αυτά.  Κατά την άποψη της ΕΕ, θεμελιώδη σημασία έχουν τα ακόλουθα στοιχεία :     ανάληψη δεσμεύσεων από όλες τις βιομηχανικές χώρες για μείωση των εκπομπών τους με βάση συγκρίσιμες προσπάθειες·    εφαρμογή ενδεδειγμένων μέτρων από τις αναπτυσσόμενες χώρες για τη συγκράτηση των εκπομπών τους·    πλαίσιο δράσης για την προσαρμογή στην κλιματική αλλαγή·    δράση για τον περιορισμό της απο δάσωσης και της υποβάθμισης των δασών και για την προαγωγή της αειφόρου διαχείρισης των δασών στις τροπικές περιοχές·     επικαιροποίηση των λογιστικών κανόνων ώστε να ληφθούν υπόψη οι μεταβολές των εκπομπών που οφείλονται στις χρήσεις γης και στις αλλαγές τους, καθώς και στη δασοκομία·    διεύρυνση της διεθνούς αγοράς ανθρακούχων εκπομπών ως πηγή για τη χρηματοδοτική στήριξη των αναπτυσσόμενων χωρών και την προώθηση της οικονομικά συμφέρουσας μείωσης των εκπομπών·    διάθεση διεθνών δημόσιων χρηματοδοτικών πόρων στις αναπτυσσόμενες χώρες συμπληρωματικά προς τις χρηματικές ροές από την αγορά ανθρακούχων εκπομπών και τις εγχώριες επενδύσεις·    πλήρης δέσμη μέτρων συνεργασίας και χρηματοδότησης στον τεχνολογικό τομέα ώστε να επιταχυνθεί η μετάβαση σε μια παγκόσμια οικονομία χαμηλών ανθρακούχων εκπομπών .     Ενημέρωση των ΜΜΕ από την ΕΕ Στη Μπανγκόκ, η Σουηδία, η Επιτροπή και η Ισπανία θα ενημερώσουν από κοινού τα ΜΜΕ  - τη Δευτέρα 28 Σεπτεμβρίου, στις 12.00 τοπική ώρα   - την Παρασκευή 9 Οκτωβρίου, στις 14.00 τοπική ώρα  Οι ενημερώσεις θα προβληθούν στον δικτυακό τόπο   www.unfccc.int   .
