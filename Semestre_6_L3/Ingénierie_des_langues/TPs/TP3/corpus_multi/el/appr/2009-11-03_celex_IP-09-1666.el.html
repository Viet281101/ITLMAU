IP /09/ 1666   Βρυξέλλες , 3 Νοεμβρίου 2009  Αντιμονοπωλιακή νομοθεσία: Η Επιτροπή προβαίνει σε διαβούλευση σχετικά με το σχέδιο οδηγιών για το σύστημα άμεσης χρέωσης του ενιαίου χώρου πληρωμών σε ευρώ ( Single  Euro  Payments  Area - SEPA ).  Η Ευρωπαϊκή Επιτροπή ζήτησε να της υποβληθούν παρατηρήσεις σχετικά με ένα έγγραφο εργασίας της Επιτροπής σκοπός του οποίου είναι να παράσχει περαιτέρω καθοδήγηση σε όσους συμμετέχουν στο σύστημα άμεσης χρέωσης SEPA ( SEPA  Direct  Debit - SDD ), ούτως ώστε να διασφαλιστεί ότι οι συλλογικές χρηματοδοτικές ρυθμίσεις που ισχύουν στο πλαίσιο του συστήματος αυτού συμμορφώνονται προς τους κανόνες ανταγωνισμού της συνθήκης ΕΚ. Το σύστημα SDD , που δρομολογήθηκε από το Ευρωπαϊκό Συμβούλιο Πληρωμών ( European  Payments  Council - EPC ) στις 2 Νοεμβρίου 2009, επιτρέπει, για πρώτη φορά, σε καταναλωτές και επιχειρήσεις να χρησιμοποιούν ένα πανευρωπαϊκό σύστημα για διασυνοριακές συναλλαγές με άμεση χρέωση. Το έγγραφο εργασίας συμπληρώνει τις υποδείξεις όσον αφορά τους κανόνες ανταγωνισμού που παρέχονται ήδη με τον κανονισμό 924/2009 του Συμβουλίου και του Ευρωπαϊκού Κοινοβουλίου για τις διασυνοριακές πληρωμές (βλ.   IP     /09/637   ) και στο κοινό ανακοινωθέν Τύπου και τις κοινές δηλώσεις Επιτροπής/ Ευρωπαϊκής Κεντρικής Τράπεζας του Σεπτεμβρίου 2008 και του Μαρτίου 2009 (βλ.   IP/08/1290   και   IP     /09/468   ). Παρατηρήσεις μπορούν να υποβληθούν έως τις 14 Δεκεμβρίου 2009. Η δημόσια διαβούλευση αντανακλά το γεγονός ότι η Επιτροπή είναι αποφασισμένη να συνεχίσει τον στενό διάλογο με όλους τους ενδιαφερόμενους.  Μετά το πέρας της διαβούλευσης, η Επιτροπή μπορεί, εάν το κρίνει σκόπιμο, να αποφασίσει να εκδώσει οριστική καθοδήγηση.  Η Επίτροπος Ανταγωνισμού Neelie  Kroes έκανε την ακόλουθη δήλωση: «Σήμερα παρέχουμε περαιτέρω σαφείς οδηγίες προς όλους τους ενδιαφερομένους, ούτως ώστε το σύστημα άμεσης χρέωσης SEPA να πληροί όλες τις προϋποθέσεις για την επιτυχή ανάπτυξή του. Ο SEPA θα αποφέρει πραγματικά οφέλη στους καταναλωτές και τις επιχειρήσεις της Ευρώπης. Είναι σημαντικό, όμως, να συμμορφώνεται με τους κανόνες ανταγωνισμού, ούτως ώστε να επιτευχθούν όλα τα οφέλη χωρίς αρνητικές συνέπειες για τους πελάτες των τραπεζών. Η Επιτροπή προσβλέπει στη λήψη σχολίων από τους ενδιαφερόμενους για να κάνει καλύτερη ανάλυση της κατάστασης». Το έγγραφο εργασίας της Επιτροπής εστιάζεται στον καθορισμό γενικών αρχών που θα διέπουν τον προσδιορισμό της πολυμερούς διατραπεζικής προμήθειας (multilateral interchange fee - MIF) ανά συναλλαγή, καθώς και τις συναλλαγές που δεν μπορούν να εκτελεστούν (π.χ. λόγω ανεπαρκών κεφαλαίων στον λογαριασμό του πληρωτή ή λόγω λάθους στον αριθμό τραπεζικού λογαριασμού - τις λεγόμενες συναλλαγές τύπου «R») και τις εναλλακτικές δυνατότητες πληρωμής. Η λήψη σχολίων από ενδιαφερόμενα μέρη θα συμβάλει σε λεπτομερέστερες αναλύσεις όσον αφορά τα εξής:    δυνατούς μηχανισμούς συλλογικής χρηματοδότησης υπό το πρίσμα των ιδιαιτεροτήτων κάθε εθνικής αγοράς,   τον πιθανό αντίκτυπο του προγραμματιζόμενου γενικού πλαισίου για τον φόρο κληρονομίας, και   το κόστος ή την ποιότητα του SDD σε σύγκριση με τα ισχύοντα εθνικά συστήματα άμεσης χρέωσης.   Το βασικό μήνυμα του εγγράφου εργασίας της Επιτροπής είναι ότι στην τρέχουσα φάση η Επιτροπή εμμένει στην αρχική της άποψη ότι μια συλλογικά προκαθοριζόμενη MIF ανά συναλλαγή δεν θα συμμορφωνόταν με το άρθρο 81.  Ωστόσο, κατ’ αρχήν, ενδεχομένως να υπάρχουν διάφοροι στόχοι αποδοτικότητας για μια συλλογική ρύθμιση που αφορά τις πολυμερείς προμήθειες για συναλλαγές τύπου R, εφόσον αυτή σχεδιαστεί κατάλληλα. Τα οφέλη αυτά, κατάλληλα τεκμηριωμένα, θα επέτρεπαν στην Επιτροπή να διαμορφώσει ένα συλλογικό σύστημα για τις συναλλαγές R, το οποίο θα συμμορφώνεται με το άρθρο 81.  Ιστορικό  Ο   SEPA   ( S ingle E uro P ayments A rea – Ενιαίος Χώρος Πληρωμών σε Ευρώ) αποτελεί πρωτοβουλία του ευρωπαϊκού τραπεζικού κλάδου, με στήριξη από μέρους της Επιτροπής και της Ευρωπαϊκής Κεντρικής Τράπεζας, που επιδιώκει να δημιουργηθεί ένας ολοκληρωμένος χώρος πληρωμών σε ευρώ και να διασφαλιστεί ότι οι διασυνοριακές πληρωμές θα είναι τόσο εύκολες και αποτελεσματικές όσο οι εγχώριες.  O SEPA καλύπτει μεταφορές πιστώσεων, κάρτες πληρωμών και άμεση χρέωση. Με το νέο σύστημα SDD, οι πελάτες των τραπεζών και άλλων παρόχων υπηρεσιών πληρωμών θα είναι για πρώτη φορά σε θέση να πραγματοποιούν διασυνοριακή άμεση χρέωση από και προς τραπεζικούς λογαριασμούς σε οποιαδήποτε από τις 32 ευρωπαϊκές χώρες που συμμετέχουν στον SEPA (ΕΕ, Νορβηγία, Ελβετία, Ισλανδία, Λιχτενστάιν και Μονακό) για την εξόφληση τακτικών υποχρεώσεων, όπως ενοίκια, ενυπόθηκα δάνεια, λογαριασμούς ενέργειας και τηλεφώνου και συνδρομές σε περιοδικά. Το σύστημα SDD μπορεί επίσης να χρησιμοποιηθεί για την εξόφληση εθνικών άμεσων χρεώσεων και συν τω χρόνω όλες οι άμεσες χρεώσεις σε ευρώ είναι πιθανό να περάσουν στο νέο αυτό σύστημα.  Δεδομένου ότι ο SEPA συνεπάγεται συμφωνίες μεταξύ (δυνητικά) ανταγωνιστικών μεταξύ τους συμβαλλομένων μερών, οι συλλογικές χρηματοδοτικές ρυθμίσεις για το SDD πρέπει να συμμορφώνονται με τους κανόνες ανταγωνισμού της συνθήκης ΕΚ. Από την άποψη αυτή, ο   κανονισμός 924/2009 για τις διασυνοριακές πληρωμές στην Κοινότητα προβλέπει μεταβατική περίοδο για τους συλλογικούς μηχανισμούς διατραπεζικής χρέωσης ανά συναλλαγή έως τις 31 Οκτωβρίου 2012 (βλ   IP/09/637   ). Η ασφάλεια δικαίου και η σαφήνεια που παρέχει ο κανονισμός 924/2009 κατά τη μεταβατική περίοδο πρέπει να διευκολύνει τη δρομολόγηση του συστήματος SDD και την μετάβαση των τραπεζών σε αυτό.  Όσον αφορά τις μακροπρόθεσμες χρηματοδοτικές ρυθμίσεις, η Επιτροπή και η ΕΚΤ στην κοινή τους δήλωση της 24 ης Μαρτίου 2009 καθιστούν σαφές ότι μια «γενική πολυμερής διατραπεζική προμήθεια (MIF) ανά συναλλαγή για άμεσες χρεώσεις δεν φαίνεται δικαιολογημένη για λόγους αποτελεσματικότητας είτε για εθνικές είτε για διασυνοριακές συναλλαγές και, συνεπώς, δεν φαίνεται συμβατή με τους αντιμονοπωλιακούς κανόνες της ΕΕ» (βλ.   IP/09/468   ) Για το πλήρες κείμενο του εγγράφου εργασίας της Επιτροπής βλ.:   http   ://   ec   .   europa   .   eu   /   competition   /   sectors   /   financial   _   services   /   SEPA   _   working   _   document   .   pdf   Η προθεσμία υποβολής παρατηρήσεων λήγει στις 14 Δεκεμβρίου 2009, εντός των εργάσιμων ωρών.  Περισσότερες λεπτομέρειες όσον αφορά τον SEPA παρέχονται στη διεύθυνση:    http     ://     ec     .     europa     .     eu     /     internal     _     market     /     payments     /     sepa     /     index     _     en     .     htm       http://ec.europa.eu/competition/sectors/financial_services/banking.html
