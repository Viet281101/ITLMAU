IP/ 09/ 1138   Βρυξέλλες, 15 Ιουλίου 2009 Η Επιτροπή προτείνει την κατάργηση της υποχρέωσης θεώρησης για τα ταξίδια πολιτών των Δυτικών Βαλκανίων  Η από μακρού χρόνου δέσμευση της Ευρωπαϊκής Επιτροπής σχετικά με την κατάργηση της υποχρέωσης θεώρησης για τα ταξίδια πολιτών των Δυτικών Βαλκανίων επαναβεβαιώθηκε σήμερα με την υιοθέτηση πρότασης για την καθιέρωση απαλλαγής από την υποχρέωση θεώρησης για τους πολίτες της πρώην Γιουγκοσλαβικής Δημοκρατίας της Μακεδονίας, του Μαυροβουνίου και της Σερβίας . Η σημερινή πρόταση παρέχει τη δυνατότητα στους πολίτες των εν λόγω τριών χωρών να ταξιδεύουν στις χώρες Σένγκεν   1   με τα νέα βιομετρικά διαβατήρια. Η πρόταση της Επιτροπής πρέπει τώρα να εγκριθεί από το Συμβούλιο κατόπιν διαβούλευσης με το Ευρωπαϊκό Κοινοβούλιο. Η Επιτροπή παραμένει προσηλωμένη στον στόχο της απαλλαγής από την υποχρέωση θεώρησης και για τους πολίτες της Αλβανίας και της Βοσνίας-Ερζεγοβίνης. Πλην όμως, οι χώρες αυτές δεν εκπληρώνουν ακόμη πλήρως τις προϋποθέσεις για να συμπεριληφθούν στη σημερινή πρόταση. Εφόσον διατηρηθεί ο ρυθμός των υλοποιούμενων μεταρρυθμίσεων και εφόσον εκπληρωθούν όλες οι σχετικές προϋποθέσεις, η Επιτροπή θα μπορούσε να εξετάσει τη σκοπιμότητα υποβολής νέας πρότασης, που θα συμπεριλαμβάνει τις συγκεκριμένες χώρες, μέχρι τα μέσα του 2010.  Κατά την παρουσίαση της πρότασης της Επιτροπής, ο Jacques Barrot, Αντιπρόεδρος της Επιτροπής αρμόδιος για τη Δικαιοσύνη, την Ελευθερία και την Ασφάλεια, δήλωσε τα εξής: «Η πρότασή μας κομίζει πραγματικά καλά νέα για τους κατοίκους των Δυτικών Βαλκανίων, και ιδίως για τους πολίτες της πρώην Γιουγκοσλαβικής Δημοκρατίας της Μακεδονίας, του Μαυροβουνίου και της Σερβίας. Γνωρίζω πόση σημασία έχει γι’ αυτούς να μπορούν να ταξιδεύουν χωρίς να χρειάζονται θεώρηση. Η πρόταση που υιοθετήθηκε σήμερα είναι αποτέλεσμα εντατικών και επίπονων προσπαθειών τόσο των αρχών όσο και των πολιτών των εν λόγω χωρών για την εκπλήρωση των αναγκαίων προϋποθέσεων. Τους συγχαίρω για το επίτευγμά τους αυτό».  Ο αρμόδιος για τη Διεύρυνση Επίτροπος Olli Rehn προσέθεσε: «Στόχος μας, και ακλόνητη πεποίθησή μας, είναι ότι η Αλβανία και η Βοσνία-Ερζεγοβίνη θα ακολουθήσουν πολύ σύντομα. Ο χάρτης πορείας εξακολουθεί να ισχύει και παραμένει απολύτως εφικτός, υπό την προϋπόθεση ότι οι αρχές των χωρών αυτών θα καταβάλουν κάθε δυνατή προσπάθεια για την επίτευξη των στόχων που έχουν τεθεί. Αν η μέχρι σήμερα πρόοδος συνεχισθεί με τον ίδιο ρυθμό, θεωρώ ότι αμφότερες οι χώρες θα καλύψουν σύντομα την καθυστέρηση που παρουσιάζουν σε σύγκριση με τις γειτονικές τους χώρες. Εφόσον εκπληρωθούν όλες οι σχετικές προϋποθέσεις, η Επιτροπή θα μπορούσε να εξετάσει τη σκοπιμότητα υποβολής, μέχρι τα μέσα του 2010, νέας πρότασης, η οποία θα περιλαμβάνει και τις συγκεκριμένες χώρες.»  Η χορήγηση απαλλαγής από την υποχρέωση θεώρησης αποτελεί ακρογωνιαίο λίθο της πολιτικής της ΕΕ για την ενσωμάτωση των Δυτικών Βαλκανίων . Η διευκόλυνση των διαπροσωπικών επαφών ενισχύει τις επιχειρηματικές ευκαιρίες και παρέχει τη δυνατότητα στους κατοίκους της περιοχής αυτής να γνωρίσουν καλύτερα την ΕΕ. Παρόλα αυτά, η δυνατότητα πραγματοποίησης ταξιδίων χωρίς θεώρηση προϋποθέτει οπωσδήποτε την εκπλήρωση των αναγκαίων απαιτήσεων ασφαλείας. Αυτός είναι και ο λόγος για τον οποίον η Επιτροπή ξεκίνησε διάλογο με τις χώρες των Δυτικών Βαλκανίων σχετικά με την απελευθέρωση του καθεστώτος που διέπει τις θεωρήσεις. Με βάση χάρτες πορείας που υπέβαλε η Επιτροπή, οι οικείες χώρες έχουν πραγματοποιήσει αξιόλογες προόδους για τη βελτίωση της ασφάλειας των διαβατηρίων, την ενίσχυση των συνοριακών ελέγχων και τη θωράκιση του θεσμικού πλαισίου που διέπει την πάταξη του οργανωμένου εγκλήματος και της διαφθοράς, καθώς και στους τομείς των εξωτερικών σχέσεων και των θεμελιωδών δικαιωμάτων.  Η Επιτροπή έχει παρακολουθήσει επισταμένως τις προετοιμασίες των εν λόγω χωρών. Οι προϋποθέσεις είναι οι ίδιες για όλες τις χώρες . Η πρώην Γιουγκοσλαβική Δημοκρατία της Μακεδονίας εκπλήρωσε τις αναγκαίες προϋποθέσεις. Για τη Σερβία και το Μαυροβούνιο, η θέση σε ισχύ της απαλλαγής από την υποχρέωση θεώρησης θα εξαρτηθεί από την εκπλήρωση όλων των υπολειπόμενων ανοικτών παραμέτρων αναφοράς που καθορίζονται στον χάρτη πορείας εκάστης χώρας, μέχρι την ημερομηνία έκδοσης της παρούσας πρότασης από το Συμβούλιο. Η Αλβανία και η Βοσνία-Ερζεγοβίνη πρέπει ακόμη να συνεχίσουν τις προσπάθειες που καταβάλλουν, προκειμένου να εξασφαλίσουν θετική σύσταση από μέρους της Επιτροπής.  Στην Αλβανία και στη Βοσνία-Ερζεγοβίνη εξακολουθούν να υπάρχουν αδυναμίες όσον αφορά την καταπολέμηση του οργανωμένου εγκλήματος και της διαφθοράς και την αντιμετώπιση των ελλείψεων που χαρακτηρίζουν τη διαδικασία έκδοσης διαβατηρίων , καθώς και στους τομείς της διαχείρισης των συνόρων και της μετανάστευσης.  Ούτε οι κάτοικοι του Κοσσυφοπεδίου (βάσει της απόφασης του Συμβουλίου Ασφαλείας των Ηνωμένων Εθνών 1244/99) θα τύχουν προς το παρόν της απαλλαγής από την υποχρέωση θεώρησης. Οι τεχνικές απαιτήσεις για την κατάργηση της υποχρέωσης αυτής δεν πληρούνται ακόμη στο έδαφος του Κοσσυφοπεδίου. Σχετικά με το θέμα αυτό, η Επιτροπή θα εξακολουθήσει να συνεργάζεται στενά με τις αρχές τόσο της Σερβίας όσο και του Κοσσυφοπεδίου και θα διερευνήσει τις διάφορες δυνατότητες που υπάρχουν για τη διευθέτηση του ζητήματος των θεωρήσεων στο μέλλον.  Για περισσότερες πληροφορίες σχετικά με τις δραστηριότητες του Αντιπροέδρου Barrot, παρακαλείσθε να επισκεφθείτε τον δικτυακό του τόπο στην εξής διεύθυνση:    http://ec.europa.eu/commission_barroso/barrot/welcome/default_en.htm      1 :  Όλα τα κράτη μέλη της ΕΕ, με εξαίρεση το Ηνωμένο Βασίλειο και την Ιρλανδία, καθώς επίσης η Ελβετία, η Νορβηγία και η Ισλανδία.
