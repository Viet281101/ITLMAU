IP/ 09/ 1290   Βρυξέλλες , 9 Σεπτεμβρίου 2009   Διάσωση περισσότερων ανθρώπινων ζωών στους δρόμους της Ευρώπης: οι εταιρείες κινητής τηλεφωνίας συνυπογράφουν την εξάπλωση του συστήματος eCall  Σήμερα, ο κλάδος της κινητής τηλεφωνίας της Ευρώπης υποστήριξε πλήρως το eCall, το ευρωπαϊκό αυτόματο σύστημα κλήσης έκτακτης ανάγκης που τοποθετείται στα αυτοκίνητα. Με την υπογραφή του Μνημονίου Συμφωνίας για την εφαρμογή του eCall σε όλη την Ευρώπη, οι εκπρόσωποι της GSM Association, της ένωσης επιχειρήσεων του κλάδου, τόνισαν ότι δεσμεύονται για την καθιέρωση του συστήματος. Σε περίπτωση που αυτοκίνητο εμπλακεί σε σοβαρό ατύχημα, το σύστημα eCall καλεί αυτομάτως   τον ενιαίο ευρωπαϊκό αριθμό έκτακτης ανάγκης, 112   , και κοινοποιεί στο πλησιέστερο κέντρο έκτακτης ανάγκης το σημείο όπου συνέβη το ατύχημα - ακόμη και σε περίπτωση που κανένας από τους επιβάτες δεν το γνωρίζει ή δεν είναι σε θέση να συνομιλήσει με το κέντρο. Η εξάπλωση του eCall απαιτεί τη στενή συνεργασία μεταξύ δημοσίων αρχών, αυτοκινητοβιομηχανιών και εταιρειών κινητής τηλεφωνίας και, μετά την πλήρη ολοκλήρωσή της, θα σώζονται έως και 2 500 ανθρώπινες ζωές ετησίως, παράλληλα δε θα μειωθεί η σοβαρότητα των τραυματισμών κατά 10% έως 15%.  «Τον περασμένο μήνα, η Ευρωπαϊκή Επιτροπή κάλεσε τις κυβερνήσεις, τις εταιρείες τηλεπικοινωνιών και την αυτοκινητοβιομηχανία της Ευρώπης να εντείνουν τις προσπάθειές τους ώστε να δρομολογηθεί η υλοποίηση του συστήματος eCall. Συγχαίρω τον κλάδο της κινητής τηλεφωνίας για την γρήγορη ανταπόκρισή του. Υποστηρίζοντας το ευρωπαϊκό σύστημα κλήσης έκτακτης ανάγκης, ο κλάδος έδειξε την κοινωνική του ευθύνη και την ετοιμότητά του να υιοθετήσει καινοτόμες εφαρμογές της τεχνολογίας επικοινωνιών στην καθημερινή ζωή» δήλωσε η αρμόδια για τις τηλεπικοινωνίες επίτροπος Viviane Reding. «Ωστόσο, προκειμένου το σύστημα eCall να καλύψει όλη την Ευρώπη χρειάζεται η συνεργασία όλων των πλευρών. Σήμερα οι εταιρείες κινητής τηλεφωνίας κατέδειξαν ότι δεσμεύονται για την υιοθέτηση του συστήματος, ακολουθώντας την αυτοκινητοβιομηχανία και την πλειονότητα των χωρών της ΕΕ. Έξι κράτη μέλη – Δανία, Γαλλία, Ιρλανδία, Λεττονία, Μάλτα και Ηνωμένο Βασίλειο – δεν έχουν ακόμα υπογράψει το Μνημόνιο Συμφωνίας για το eCall. Αυτά τα κράτη μέλη πρέπει πλέον να πάψουν να ολιγωρούν και να επισπεύσουν την καθιέρωση ενός συστήματος που μπορεί να σώζει ανθρώπινες ζωές. Ειδάλλως, το επόμενο έτος θα χρειαστεί πρόταση νομοθετικής πράξης από την Επιτροπή.»   Στο πλαίσιο επίσημης τελετής που οργανώνεται σήμερα από την Επίτροπο Reding, ο κύριος Martin Whitehead , Διευθυντής της GSM Association Europe , υπέγραψε το Μνημόνιο Συμφωνίας για το eCall, για λογαριασμό του κλάδου της κινητής τηλεφωνίας.  Στην GSM Association, η οποία καλύπτει 219 χώρες, συμμετέχουν σχεδόν 800 φορείς εκμετάλλευσης κινητής τηλεφωνίας από όλη την υφήλιο και περισσότερες από 200 εταιρείες, στις οποίες συγκαταλέγονται κατασκευαστές κινητών χειροσυσκευών, εταιρείες λογισμικού, πάροχοι εξοπλισμού, εταιρείες του Διαδικτύου, καθώς και οργανισμοί μέσων μαζικής επικοινωνίας και αναψυχής .  Για την πλήρη εξάπλωση του συστήματος eCall, οι κλάδοι της αυτοκινητοβιομηχανίας και των τηλεπικοινωνιών της Ευρώπης και οι εθνικές διοικήσεις όλων των χωρών της ΕΕ πρέπει να εξασφαλίσουν ότι οι υπηρεσίες έκτακτης ανάγκης, συγκεκριμένα τα κέντρα κλήσεων, διαθέτουν τον εξοπλισμό για να χειρίζονται κλήσεις eCall. Μολονότι είναι ήδη έτοιμη η σχετική τεχνολογία και έχουν συμφωνηθεί κοινά πρότυπα σε πανενωσιακό επίπεδο, η Δανία, η Γαλλία, η Ιρλανδία, η Λεττονία, η Μάλτα και το Ηνωμένο Βασίλειο δεν είναι ακόμα διατεθειμένες να δεσμευτούν, κυρίως για λόγους κόστους.  Δεκαπέντε χώρες της ΕΕ (Αυστρία, Κύπρος, Τσεχική Δημοκρατία, Εσθονία, Φινλανδία, Γερμανία, Ελλάδα, Ιταλία, Λιθουανία, Πορτογαλία, Σλοβακία, Σλοβενία, Ισπανία , Κάτω Χώρες και Σουηδία), καθώς και τρεις χώρες του ΕΟΧ (Ισλανδία, Νορβηγία και Ελβετία) έχουν συμφωνήσει σε κοινές ρυθμίσεις για την εφαρμογή του eCall. Έξι επιπλέον χώρες της ΕΕ (Βέλγιο, Βουλγαρία, Ουγγαρία, Λουξεμβούργο, Ρουμανία και Πολωνία) τάσσονται υπέρ του συστήματος eCall και προτίθενται να υπογράψουν τη συμφωνία. Το Ευρωπαϊκό Κοινοβούλιο είναι επίσης σθεναρός υποστηρικτής της εξάπλωσης του eCall στα αυτοκίνητα σε όλη την Ευρώπη.  Ιστορικό  Τον Αύγουστο, η Επιτροπή ζήτησε από τα κράτη μέλη της ΕΕ, την ευρωπαϊκή αυτοκινητοβιομηχανία και τον κλάδο των τηλεπικοινωνιών να καταβάλουν μεγαλύτερες προσπάθειες για την εξάπλωση του συστήματος eCall στην Ευρώπη   (IP/09/1245   ). Η Επιτροπή χάραξε στρατηγική για την επίσπευση της εγκατάστασης του συστήματος eCall σε όλα τα καινούργια οχήματα (ανεξαρτήτως μάρκας ή χώρας προέλευσης) σε όλη την Ευρώπη. Η τεχνολογία θα είναι προσβάσιμη σε όλους και θα αξιοποιεί   τον ενιαίο ευρωπαϊκό αριθμό έκτακτης ανάγκης, 112,   , που είναι πλέον διαθέσιμος προς χρήση σε όλη την ΕΕ (   IP/08/1968   ).  Η Επιτροπή χρηματοδότησε έργα eCall που εξασφαλίζουν τη λειτουργία της τεχνολογίας ανεξαρτήτως συνόρων (E-MERGE και   GST-Rescue   ) και, στο πλαίσιο της πρωτοβουλίας   eSafety   , υποστήριξε περαιτέρω το σύστημα eCall μέσω της βιομηχανικής συνεργασίας.  Το σύστημα eCall συνιστά μια από τις προτεραιότητες   της πρωτοβουλίας για τα ευφυή οχήματα   και   του σχεδίου δράσης για συστήματα ευφυών μεταφορών   , με σκοπό την προώθηση της χρήσης των τεχνολογιών της πληροφορίας και των επικοινωνιών (ΤΠΕ) για να επιτευχθούν ευφυέστερες, ασφαλέστερες και καθαρότερες μεταφορές (   IP/06/191   ).  Την τελευταία διετία, η ΕΕ χρηματοδότησε με περίπου 160 εκατομμύρια ευρώ την έρευνα σε τεχνολογίες των πληροφοριών και των επικοινωνιών (ΤΠΕ) στις μεταφορές.  Το κόστος των τροχαίων ατυχημάτων για την οικονομία της ΕΕ ανέρχεται ετησίως σε 160 δισεκατομμύρια ευρώ. Εάν εξοπλιστεί με το σύστημα eCall το σύνολο των 230 εκατομμυρίων αυτοκινήτων που κυκλοφορούν στην ΕΕ θα ήταν δυνατόν να εξοικονομηθούν ετησίως 26 δισεκατομμύρια ευρώ. Εξάλλου, το σύστημα eCall διευκολύνει τη διαχείριση της οδικής κυκλοφοριακής συμφόρησης και την εγκατάσταση υπηρεσιών στα αυτοκίνητα όπως λ.χ. της δορυφορικής πλοήγησης.  Το Μνημόνιο Συμφωνίας της ΕΕ και ο κατάλογος των υπογραφόντων παρέχονται στις ιστοσελίδες:    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf     Η στρατηγική της Επιτροπής σχετικά με το σύστημα eCall και η συμφωνία που υπέγραψαν 15 κράτη μέλη και περισσότεροι των 80 οργανισμοί παρέχονται στην ιστοσελίδα :    http://ec.europa.eu/information_society/activities/esafety/ecall/index_en.htm     Περισσότερες πληροφορίες σχετικά με το σύστημα eCall παρέχονται στην ιστοσελίδα :    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144     Το σημερινό ανακοινωθέν τύπου της GSM Association Europe διατίθεται στην ιστοσελίδα :    http://www.gsmworld.com/newsroom/index.htm
