IP /09/842   Βρυξέλλες, 28 Μαΐου 2009   Τρόφιμα και ποτά : Η Επιτροπή προτείνει δράσεις για καλύτερη αξιοποίηση των συστημάτων μάρκετινγκ και ποιότητας   Απαιτείται δράση για καλύτερη ενημέρωση σχετικά με τα χαρακτηριστικά των γεωργικών προϊόντων , που θα συμβάλει στην αποκατάσταση της επαφής των γεωργών με τους καταναλωτές. Η χρήση και κατανόηση των συστημάτων σήμανσης της ποιότητας πρέπει επίσης να είναι ευκολότερη για τον καθένα, όπως και η πολιτική της ΕΕ να είναι συνεκτικότερη. Αυτές είναι οι κύριες συστάσεις που περιέχονται σε ανακοίνωση της Ευρωπαϊκής Επιτροπής, η οποία εγκρίθηκε σήμερα και αφορά την πολιτική ποιότητας των γεωργικών προϊόντων. Οι γεωργοί της ΕΕ ανταποκρίνονται σε ορισμένες από τις αυστηρότερες παγκοσμίως απαιτήσεις σε ό, τι αφορά την προστασία του περιβάλλοντος, την καλή μεταχείριση των ζώων και τη χρήση εντομοκτόνων και κτηνιατρικών φαρμάκων. Επί πλέον, χρησιμοποιούν την πραγματογνωμοσύνη και τις δεξιότητές τους ώστε τα προϊόντα τους να αποκτήσουν εξατομικευμένα χαρακτηριστικά που τους προσδίδουν προστιθέμενη αξία. Ανταμείβονται όμως δίκαια για τις προσπάθειες αυτές; Οι καταναλωτές λαμβάνουν ακριβείς πληροφορίες για τα χαρακτηριστικά των προϊόντων και τις μεθόδους γεωργικής παραγωγής;   " Ο γεωργοεπισιτιστικός τομέας της ΕΕ είναι αντάξιος της φήμης για υψηλή ποιότητα, χάρη στην από δεκαετίες ακόμη και αιώνες, προσήλωσή του στην αριστεία", δήλωσε η Mariann  Fischer  Boel , Επίτροπος για τη Γεωργία και την Αγροτική Ανάπτυξη. "Οι γεωργοί μας πρέπει να βασιστούν στην φήμη που έχουν αποκτήσει για να διατηρήσουν την ανταγωνιστικότητά τους. Είναι αναγκαίο να πληροφορούν καλύτερα τους καταναλωτές για τα χαρακτηριστικά των προϊόντων τους. Η ΕΕ είναι πρόθυμη να ενισχύσει την προσπάθεια αυτή. Μας δίδεται μια χρυσή ευκαιρία να καταστήσουμε συνεκτικότερα και απλούστερα τα διάφορα συστήματα σήμανσης και πιστοποίησης.  Η Επιτροπή , στην ανακοίνωση, προτείνει ειδικότερα τα εξής:     Να επεκταθεί η σήμανση με την οποία προσδιορίζεται ο τόπος στον οποίο έχει παραχθεί το γεωργικό προϊόν .     Να εξετασθεί η σκοπιμότητα πρόβλεψης ειδικών προαιρετικών αποκλειστικών όρων για το «προϊόν ορεινής γεωργίας» και το «παραδοσιακό προϊόν». Το τελευταίο αυτό θα μπορούσε να αντικαταστήσει το ισχύον σύστημα για το «εγγυημένο παραδοσιακό ιδιότυπο προϊόν».   Να δημιουργηθεί ενιαίο μητρώο για το σύνολο των γεωγραφικών ενδείξεων (για τους οίνους, τα αλκοολούχα ποτά και τα γεωργικά προϊόντα και τα τρόφιμα), ενώ παράλληλα να διαφυλάσσονται οι ιδιαιτερότητες κάθε συστήματος.   Να βελτιωθεί η ενιαία αγορά για προϊόντα υπαγόμενα σε συστήματα σήμανσης, ιδίως για τα βιολογικά προϊόντα.   Να βελτιωθεί η διεθνής προστασία των γεωγραφικών ενδείξεων και να υποστηριχθεί η ανάπτυξη διεθνών προτύπων για τα πρότυπα εμπορίας και τα βιολογικά προϊόντα.   Να χαραχθούν γενικές κατευθύνσεις "ορθής πρακτικής" για τα ιδιωτικά συστήματα πιστοποίησης, ώστε να περιοριστούν οι πιθανότητες σύγχυσης του καταναλωτή και η γραφειοκρατία για τους γεωργούς.    Ιστορικό  Η ανακοίνωση βασίστηκε στις 560 απαντήσεις που δόθηκαν στην Πράσινη Βίβλο της Επιτροπής σχετικά με την ποιότητα των γεωργικών προϊόντων, του Οκτωβρίου 2008, και στις εισηγήσεις της διάσκεψης υψηλού επιπέδου, την οποία διοργάνωσε η Τσεχική Προεδρία, τον Μάρτιο 2009.  Τα πρότυπα εμπορίας και οι οδηγίες αποτελούν κλειδί για το δίκαιο εμπόριο και για να μην απογοητεύεται ο καταναλωτής από την ποιότητα των προϊόντων. Διασφαλίζουν βασικά στοιχεία ταυτότητας του προϊόντος (τι μπορεί να ονομάζεται «βούτυρο»;)· ταξινόμηση του προϊόντος (ποια είναι η ελάχιστη περιεκτικότητα σε λίπος του «ημιαποβουτυρωμένου γάλακτος»;)· και ορισμούς «αποκλειστικών» όρων που προσθέτουν αξία (πότε ένα ελαιόλαδο μπορεί να θεωρηθεί ως ελαιόλαδο «πίεσης εν ψυχρώ»;)· και καθορίζουν απαιτήσεις για την καταγωγή ή για τη σήμανση προέλευσης ή του τόπου γεωργικής παραγωγής.  Τα συστήματα γεωγραφικών ενδείξεων ενθαρρύνουν την γεωργική παραγωγή υψηλής ποιότητας, προστατεύουν πολύτιμες ονομασίες προϊόντων από παράνομη χρήση και απομίμηση, και βοηθούν τους καταναλωτές διότι τους πληροφορούν σχετικά με τον συγκεκριμένο χαρακτήρα των προϊόντων. Έχουν καταχωριστεί περίπου 3000 ονομασίες για οίνους, αλκοολούχα ποτά και γεωργικά προϊόντα και τρόφιμα.  Η σήμανση ΕΠΠ (εγγυημένο παραδοσιακό ιδιότυπο προϊόν) δείχνει τον παραδοσιακό χαρακτήρα είτε σε ό, τι αφορά τη σύνθεση ή σε ό, τι αφορά τα μέσα παραγωγής. Μόνον 20 ονομασίες καταχωρίστηκαν στο πλαίσιο του ισχύοντος συστήματος.  Βιολογική γεωργία : Η Επιτροπή θέλει να θέσει τέρμα στα εμπόδια που υφίστανται στις συναλλαγές εντός της ενιαίας αγοράς λόγω των διαφορετικών εθνικών προτύπων. Σε αυτό θα συμβάλει ο υπό ανάπτυξη νέος βιολογικός λογότυπος (βλ.   IP/09/640   ), ο οποίος θα είναι υποχρεωτικός για τα προϊόντα της ΕΕ από την 1 η Ιουλίου 2010.  Συστήματα πιστοποίησης: Τα ιδιωτικά και εθνικά συστήματα πιστοποίησης εξασφαλίζουν ότι έχουν τηρηθεί κάποια στοιχεία του προϊόντος ή η μέθοδος παραγωγής του, όπως προσδιορίζεται σε κάποια προδιαγραφή. Παρόλο που υπάρχουν κάποια προβλήματα (όπως, για παράδειγμα, απειλές για την ενιαία αγορά, πιθανή σύγχυση του καταναλωτή και επικαλυπτόμενα συστήματα), αυτά αντιμετωπίζονται από τους ενδιαφερόμενους – ως εκ τούτου, η Επιτροπή επί του παρόντος δεν θεωρεί αναγκαία τη θέσπιση νομοθεσίας.   http://ec.europa.eu/agriculture/quality/policy/communication_en.htm
