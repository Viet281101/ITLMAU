IP/09/ 1926   Βρυξέλλες, 15 Δεκεμβρίου 2009  Ανάκαμψη των αγορών εργασίας που επλήγησαν από την κρίση  Σύμφωνα με έκθεση της Ευρωπαϊκής Επιτροπής που δημοσιεύτηκε σήμερα, τα μέτρα αντιμετώπισης της κρίσης και η χρηματοδοτική στήριξη της ΕΕ έχουν συμβάλει στον περιορισμό των αρνητικών επιπτώσεων που επέφερε η επιβράδυνση στην αγορά εργασίας της ΕΕ το 2009. Ωστόσο, προκειμένου αυτά τα μέτρα να προετοιμάσουν την επιτυχή έξοδο από την κρίση, θα πρέπει να συνάδουν με τις μακροπρόθεσμες μεταρρυθμίσεις στον τομέα της απασχόλησης. Το σχέδιο της κοινής έκθεσης για την απασχόληση θα συζητηθεί από τους υπουργούς Απασχόλησης και Κοινωνικών Υποθέσεων στο Συμβούλιο τον Μάρτιο του 2010 και θα συμβάλει στη νέα στρατηγική ΕΕ 2020 για την ανάπτυξη και την απασχόληση, που αναμένεται να εγκριθεί από τους ηγέτες της ΕΕ την άνοιξη του 2010.  «Τα συντονισμένα μέτρα και η στήριξη σε επίπεδο ΕΕ και κρατών μελών έχουν συμβάλει σημαντικά στη σταθεροποίηση των οικονομιών, ενώ απέτρεψαν την εμφάνιση μεγαλύτερων ποσοστών ανεργίας το 2009. Ωστόσο, πρέπει να αποφύγουμε περαιτέρω απώλειες θέσεων απασχόλησης και να επαναδημιουργήσουμε τις θέσεις απασχόλησης που καταργήθηκαν κατά την κρίση», δήλωσε ο Πρόεδρος της Επιτροπής José Manuel Barroso. «Πρέπει να στραφούμε στο μέλλον και να συνεχίσουμε τη συντονισμένη προσέγγισή μας προκειμένου να διασφαλίσουμε τη μακροπρόθεσμη βιωσιμότητα των θέσεων εργασίας και της ανάπτυξης. Μέσω της μελλοντικής στρατηγικής ΕΕ 2020 θα αποκαταστήσουμε την κοινωνική οικονομία της αγοράς και θα οδηγήσουμε την Ευρωπαϊκή Ένωση σε μια πιο ισχυρή, πιο πράσινη και πιο ολοκληρωμένη οικονομία.  Ο επίτροπος απασχόλησης  Vladimír Špidla πρόσθεσε:    «Η ισορροπία μεταξύ των βραχυπρόθεσμων μέτρων και των μακροπρόθεσμων μεταρρυθμίσεων αποτελεί την κύρια πρόκληση για τις πολιτικές απασχόλησης της ΕΕ.    Πρέπει να ενισχύσουμε, να επαναπροσανατολίσουμε και, στο τέλος, σταδιακά να καταργήσουμε τα μέτρα αντιμετώπισης της κρίσης προκειμένου να βελτιώσουμε την ευελιξία και την ασφάλεια των αγορών εργασίας της ΕΕ και να αυξήσουμε την ανθεκτικότητα της οικονομίας σε μελλοντικές περιόδους ύφεσης».     Το σχέδιο της κοινής έκθεσης της Επιτροπής για την απασχόληση παρουσιάζει μια ανάλυση των ενεργειών που έχουν πραγματοποιηθεί σε ολόκληρη την ΕΕ με στόχο να διατηρηθούν οι θέσεις απασχόλησης και να ευεργετηθούν εκείνοι που αντιμετωπίζουν δυσκολίες, ενώ επίσης σκιαγραφεί τις μελλοντικές προκλήσεις. Μετά τη σοβαρή επιδείνωση των αγορών εργασίας που παρουσιάστηκε το 2009 λόγω της οικονομικής ύφεσης, το επίπεδο της ανεργίας αναμένεται ότι θα συνεχίσει να αυξάνεται το επόμενο έτος σε όλες τις χώρες της ΕΕ, αν και με βραδύτερο ρυθμό. Μολονότι αναμένεται σταδιακή οικονομική ανάκαμψη εντός των επόμενων δύο ετών, οι αγορές εργασίας θα αργήσουν να ανταποκριθούν. Ορισμένες κατηγορίες δέχτηκαν πολύ σοβαρό πλήγμα: οι νέοι, οι μετανάστες και οι εργαζόμενοι χαμηλής ειδίκευσης.  Τα κράτη μέλη προκειμένου να παράσχουν άμεσο κίνητρο στην οικονομία και να προστατεύσουν τις ευάλωτες ομάδες από τον αντίκτυπο της κρίσης, έχουν ενισχύσει σημαντικά την πολιτική απασχόλησης και την κοινωνική πολιτική τους σύμφωνα με τις τρεις προτεραιότητες της στρατηγικής της ΕΕ για την απασχόληση. Σε πολλές χώρες ενισχύθηκαν οι δημόσιες υπηρεσίες απασχόλησης ώστε να αντιμετωπίσουν την αυξημένη ανεργία, ενώ, παράλληλα, η χρηματοδοτική στήριξη της ΕΕ από το Ευρωπαϊκό Κοινωνικό Ταμείο και το Ευρωπαϊκό Ταμείο Προσαρμογής στην Παγκοσμιοποίηση βοήθησαν σημαντικά τα κράτη μέλη να χρηματοδοτήσουν δράσεις για την καταπολέμηση της κρίσης.  Τα συστήματα κοινωνικής προστασίας έχουν αποδειχθεί αποτελεσματικά: αυτόματοι σταθεροποιητές περιόρισαν τις άμεσες κοινωνικές επιπτώσεις της ύφεσης, αν και σε διαφορετικό βαθμό στην ΕΕ. Η ικανότητα των κρατών μελών να ανταποκριθούν στην αυξανόμενη ζήτηση για κοινωνική ασφάλιση ποικίλλει σημαντικά, γεγονός που υπογραμμίζει την αναγκαιότητα για ανάπτυξη ισχυρότερων πολιτικών οι οποίες θα ενεργοποιήσουν τους ανέργους.  Μελλοντικά μέτρα  Η κύρια πρόκληση για την ΕΕ και τα κράτη μέλη είναι να καταρτίσει το σωστό πλαίσιο για βιώσιμη ανάκαμψη της αγοράς εργασίας. Τόσο οι επιτυχημένες στρατηγικές εξόδου που προετοιμάζουν τα άτομα αλλά και τις εταιρείες να ανταποκριθούν στις διαρθρωτικές προκλήσεις, όσο και οι αποτελεσματικές δημόσιες πολιτικές που θα εκσυγχρονίσουν τις αγορές εργασίας, θα συμβάλουν σημαντικά στην παροχή κινήτρων για τη δημιουργία νέων και καλύτερων θέσεων εργασίας.  Η έκθεση που παρουσίασε η Επιτροπή θα συζητηθεί από τους υπουργούς Εργασίας και Κοινωνικών Υποθέσεων των κρατών μελών της Ευρωπαϊκής Ένωσης στο πλαίσιο της συνόδου του Συμβουλίου Απασχόληση, Κοινωνική Πολιτική, Υγεία και Καταναλωτές που θα πραγματοποιηθεί στις 8-9 Μαΐου 2010 και θα συνεισφέρει στις εργασίες της Επιτροπής και των κρατών μελών κατά την έγκαιρη προετοιμασία της στρατηγικής ΕΕ 2020 για το εαρινό Ευρωπαϊκό Συμβούλιο, στις 25 Μαρτίου. Ακολουθεί η έκθεση για την απασχόληση στην Ευρώπη το 2009, στην οποία αναλύονται πιο λεπτομερώς οι πρόσφατες τάσεις στις αγορές εργασίας της ΕΕ (βλέπε   IP/09/1803   ).  Βλ. επίσης  MEMO/09/554   Περισσότερες πληροφορίες Σχέδιο της κοινής έκθεσης για την απασχόληση   http://ec.europa.eu/social/main.jsp?langId=en&amp;catId=89&amp;newsId=654&amp;furtherNews=yes   Έκθεση για την απασχόληση στην Ευρώπη το 2009    http://ec.europa.eu/social/main.jsp?catId=119&amp;langId=en     Μηνιαίο παρατηρητήριο της αγοράς εργασίας    http://ec.europa.eu/social/main.jsp?catId=120&amp;langId=en     Γίνετε συνδρομητές στο ενημερωτικό δελτίο της Ευρωπαϊκής Επιτροπής για την απασχόληση, τις κοινωνικές υποθέσεις και την ισότητα των ευκαιριών, το οποίο αποστέλλεται δωρεάν μέσω ηλεκτρονικού ταχυδρομείου     http://ec.europa.eu/social/e-newsletter
