IP/09/ 1811     Βρυξέλλες, 24 Νοεμβρίου 2009  Τρίτο Φόρουμ πολιτικής προστασίας: πώς θα βελτιωθεί η ανθεκτικότητα της Ευρώπης απέναντι στις καταστροφές  Ο αρμόδιος για το περιβάλλον Επίτροπος Σταύρος Δήμας θα εγκαινιάσει αύριο στις Βρυξέλλες το τρίτο Φόρουμ πολιτικής προστασίας. Πάνω από 500 επαγγελματίες από το χώρο της πολιτικής προστασίας θα συγκεντρωθούν στο διήμερο συνέδριο για να εξετάσουν τους τρόπους με τους οποίους οι χώρες της ΕΕ θα μπορέσουν να βελτιώσουν την ανθεκτικότητά τους στις καταστροφές. Λόγω της κλιματικής αλλαγής είναι πιθανό να αυξηθούν η συχνότητα και οι επιπτώσεις των φυσικών καταστροφών, και η Ευρώπη πρέπει να προετοιμαστεί να αντιμετωπίσει αυτές και άλλες προκλήσεις, όπως οι τρομοκρατικές απειλές, τα χημικά και άλλα ατυχήματα. Στο συνέδριο με τίτλο «Προς μια πιο ανθεκτική κοινωνία» θα συζητηθούν οι μελλοντικές προκλήσεις της ευρωπαϊκής πολιτικής προστασίας, τεχνολογικές εξελίξεις και τρόποι συμμετοχής του κοινού στη φάση της προετοιμασίας πριν από τις καταστροφές.  Ο αρμόδιος για το περιβάλλον Επίτροπος Σταύρος Δήμας δήλωσε τα εξής: «Η Ευρώπη είναι έτοιμη να πράξει παν το δυνατό για να ενισχύσει την ανθεκτικότητά της στις καταστροφές ώστε να μειωθεί το υψηλό κόστος σε ανθρώπινες ζωές. Κάθε χρόνο χιλιάδες άνθρωποι πεθαίνουν και πολλοί περισσότεροι αντιμετωπίζουν μακρόχρονες διαταραχές στην καθημερινή τους ζωή. Πέρυσι και μόνο, περί τα 20 εκατομμύρια κόσμου αναγκάστηκαν να εγκαταλείψουν τα σπίτια τους σε όλο τον κόσμο λόγω φυσικών καταστροφών. Αλλά και το οικονομικό κόστος είναι υψηλό: εκτιμάται ότι οι καταστροφές στοιχίζουν στην Ευρώπη περίπου 15 δις ευρώ ετησίως. Το Φόρουμ θα χρησιμεύσει ως σημαντικό βήμα συζήτησης για τις προκλήσεις που αντιμετωπίζουμε και για να μας βοηθήσει να ενισχύσουμε τις δυνατότητές μας όσον αφορά την πρόληψη και την επέμβαση σε περιπτώσεις καταστροφών».  Φόρουμ πολιτικής προστασίας  Το τρίτο Φόρουμ πολιτικής προστασίας θα εστιαστεί στην ανθεκτικότητα και στους τρόπους με τους οποίους η Ευρώπη θα μπορέσει να ενισχύσει τα μέτρα πρόληψης και επέμβασης για την αποτελεσματικότερη αντιμετώπιση των καταστροφών. Ανθεκτικότητα στις καταστροφές δεν σημαίνει μόνο ικανότητα αποκατάστασης μετά από μείζονα καταστροφή, αλλά και ενσωμάτωση, στον σχεδιασμό, της ικανότητας αντιμετώπισης της καταστροφής.   Στο Φόρουμ θα συμμετάσχουν πάνω από 500 άτομα για να συζητήσουν τις μελλοντικές προκλήσεις της ευρωπαϊκής πολιτικής προστασίας. Σε τρεις συζητήσεις με τη συμμετοχή ομιλητών υψηλού επιπέδου από τον χώρο της πολιτικής, των επιχειρήσεων και της έρευνας θα πραγματοποιηθούν ειλικρινείς ανταλλαγές ιδεών σχετικά με τον χρόνο και τον τρόπο προετοιμασίας για την αντιμετώπιση των καταστροφών, για την αντίληψη περί κινδύνου και την αυτάρκεια των πολιτών και τι μορφή πρέπει να λάβει η στρατηγική διαχείρισης των καταστροφών στην Ευρώπη.   Στους ομιλητές περιλαμβάνονται ο κ. Σταύρος Δήμας, Επίτροπος αρμόδιος για το περιβάλλον, η κ. Margareta Wahlstr öm, Βοηθός  του Γενικού Γραμματέα του ΟΗΕ για την μείωση των καταστροφών και ο κ. Håkan Jevrell , υφυπουργός Άμυνας της Σουηδίας .  Παράλληλα με το συνέδριο οργανώνεται έκθεση που αφορά διεθνείς εταίρους, οργανισμούς επιμόρφωσης και καινοτόμες τεχνολογίες. Σε αυτήν περιλαμβάνεται σεισμικός προσομοιωτής ως μέρος έκθεσης σχετικά με την καταστροφή που έπληξε την ιταλική πόλη L'Aquila πριν από λίγους μήνες.  Η Επιτροπή και η πολιτική προστασία  Η Επιτροπή υποστηρίζει και συμπληρώνει την πρόληψη των καταστροφών σε εθνικό, περιφερειακό και τοπικό επίπεδο και εξασφαλίζει τη λειτουργία ενός Κέντρου Παρακολούθησης και Πληροφοριών (ΚΠΠ ή MIC) το οποίο ενεργεί ως κομβικό σημείο κατά την φάση της επέμβασης του Κοινοτικού Μηχανισμού Πολιτικής Προστασίας.  Ο Κοινοτικός Μηχανισμός Πολιτικής Προστασίας διευκολύνει τη συνεργασία κατά την επέμβαση σε περιπτώσεις καταστροφών. Στον Κοινοτικό Μηχανισμό συμμετέχουν τριανταμία χώρες (27 μέλη της ΕΕ συν Κροατία, Ισλανδία, Λιχτενστάιν και Νορβηγία). Μέσω του μηχανισμού, οι χώρες συγκεντρώνουν τους πόρους που μπορούν να διατεθούν στις χώρες που πλήττονται από καταστροφές. Κάθε χώρα του κόσμου μπορεί να προσφύγει στην ΕΕ ζητώντας βοήθεια.   Από τότε που δημιουργήθηκε ο μηχανισμός, το 2001, η ΕΕ έχει βοηθήσει σε πολλές περιπτώσεις παγκοσμίως, μεταξύ άλλων στον τυφώνα Κατρίνα στις ΗΠΑ το 2005, στον σεισμό της Κίνας το 2008 και στις δασικές πυρκαγιές στη Νότια Ευρώπη φέτος το καλοκαίρι. Το MIC επεμβαίνει τώρα σε 20 και πλέον καταστάσεις έκτακτης ανάγκης ετησίως.   Η Ευρωπαϊκή Επιτροπή εργάζεται για την ενίσχυση της ικανότητας επέμβασης της ΕΕ σε περιπτώσεις καταστροφών. Φέτος το καλοκαίρι δοκίμασε πόρους σε επίπεδο ΕΕ. Από τον Ιούλιο μέχρι τον Σεπτέμβριο διατέθηκαν δύο πυροσβεστικά αεροσκάφη για να βοηθήσουν τα κράτη μέλη στην κατάσβεση δασικών πυρκαγιών. Η Επιτροπή θα εξαγάγει διδάγματα από αυτό το πιλοτικό έργο.   Αρχίζουν επίσης οι εργασίες σε σειρά πρωτοβουλιών πρόληψης για τη διαμόρφωση ενωσιακής προσέγγισης της πρόληψης φυσικών και ανθρωπογενών καταστροφών. Οι εργασίες αυτές περιλαμβάνουν την κατάρτιση κατευθυντηρίων γραμμών για την εκτίμηση και τη χαρτογράφηση των κινδύνων, την ανάπτυξη διακλαδικής εποπτικής εικόνας των κινδύνων μείζονος σημασίας που είναι δυνατόν να αντιμετωπίσει η ΕΕ και τη συγκρότηση ευρωπαϊκού δικτύου για την πρόληψη των καταστροφών.   Σημείωση για τους συντάκτες:  Το τρίτο Φόρουμ πολιτικής προστασίας: «Προς μια πιο ανθεκτική κοινωνία» θα πραγματοποιηθεί στο κτήριο Charlemagne της Ευρωπαϊκής Επιτροπής, 170 Rue de la Loi από τις 25 έως τις 27 Νοεμβρίου 2009.  Περισσότερες πληροφορίες για το Φόρουμ διατίθενται στη διεύθυνση:   www.civilprotectionforum.eu    Περισσότερες πληροφορίες για τον Μηχανισμό Πολιτικής Προστασίας διατίθενται στη διεύθυνση:   http://ec.europa.eu/environment/civil/
