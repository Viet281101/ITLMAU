IP/09/1317  Βρυξέλλες,  15 Σεπτεμβρίου 2009  Ευρωπαϊκή Εβδομάδα Κινητικότητας 2009: «Για ένα καλύτερο κλίμα στην πόλη»  Από τις 16 έως τις 22 Σεπτεμβρίου 2009 εκατοντάδες ευρωπαϊκών πόλεων και κωμοπόλεων θα συμμετάσχουν στην όγδοη Ευρωπαϊκή Εβδομάδα Κινητικότητας και θα καλέσουν τους πολίτες τους να συμμετάσχουν σε ευρύ φάσμα δραστηριοτήτων με το οποίο προωθείται η βιώσιμη κινητικότητα. Το θέμα της εκστρατείας του 2009 – καλύτερο κλίμα στην πόλη – υπογραμμίζει τη σημασία των προσπαθειών που καταβάλλονται σε τοπικό επίπεδο για την αντιμετώπιση της κλιματικής αλλαγής και τη βελτίωση της ποιότητας ζωής μέσω της προώθησης εναλλακτικών μεταφορικών τρόπων έναντι του αυτοκινήτου, όπως το ποδήλατο, το βάδισμα και οι δημόσιες συγκοινωνίες, καθώς και μηχανισμοί όπως η κοινοχρησία αυτοκινήτου και η συνεπιβίβαση.   Ο αντιπρόεδρος της Ευρωπαϊκής Επιτροπής κ. Antonio Tajani, αρμόδιος για τις μεταφορές, δήλωσε τα εξής: «Η Ευρωπαϊκή Εβδομάδα Κινητικότητας αποτελεί ξεκάθαρο παράδειγμα του τρόπου με τον οποίο πρωτοβουλίες αναλαμβανόμενες σε ευρωπαϊκό επίπεδο μπορούν να ενθαρρύνουν και διευκολύνουν δράσεις σε τοπικό επίπεδο. Αυτόν ακριβώς τον άξονα σκέψης ακολουθεί ένα νέο σχέδιο δράσης για την αστική κινητικότητα, το οποίο έχω την πρόθεση να προτείνω στο άμεσο μέλλον. Το σχέδιο δράσης θα προσφέρει στις δημοτικές αρχές σειρά πρακτικών εργαλείων που θα τις βοηθήσουν να αντιμετωπίσουν την κλιματική αλλαγή και να καταστήσουν πλέον βιώσιμη την αστική κινητικότητα.»  Ο αρμόδιος για το περιβάλλον Επίτροπος κ. Σταύρος Δήμας δήλωσε τα εξής: «Τα ιδιωτικά αυτοκίνητα εκπέμπουν τεράστιες ποσότητες αερίων θερμοκηπίου που συμβάλλουν στην κλιματική αλλαγή, ενώ παράλληλα επηρεάζουν αρνητικά την ποιότητα ζωής στην πόλη. Είναι επομένως σημαντικό για τις αρχές και τους πολίτες σε όλο το χώρο της Ευρωπαϊκής Ένωσης να υιοθετήσουν πλέον αειφόρους τρόπους μεταφορών. Πράττοντας αυτό, θα βοηθήσουν στη μείωση των επιπτώσεων της κλιματικής αλλαγής και θα βελτιώσουν τις συνθήκες ζωής στις πόλεις μας.»  Καλύτερο κλίμα στην πόλη   Αναμένεται ότι το 2009 θα αποτελέσει έτος -ορόσημο στην αντιμετώπιση της κλιματικής αλλαγής, με τους ηγέτες του πλανήτη να στοχεύουν, στη διάσκεψη των Ηνωμένων Εθνών για το κλίμα (COP15) στην Κοπεγχάγη, τον Δεκέμβριο, σε συνεννόηση για διάδοχη συμφωνία στο πρωτόκολλο του Κιότο. Με ποσοστό άνω του 70% του ευρωπαϊκού πληθυσμού να κατοικεί σε αστικές περιοχές, η τοπική αυτοδιοίκηση έχει μεγάλες δυνατότητες να αμβλύνει το φαινόμενο της κλιματικής αλλαγής χαράσσοντας δημόσιες πολιτικές ανταποκρινόμενες στους παγκόσμιους στόχους και κινητοποιώντας τους πολίτες για τη μείωση του αποτυπώματος άνθρακα που αφήνουν. Στόχος της εβδομάδας κινητικότητας είναι να συνειδητοποιήσουμε καλύτερα ότι ενώ οι μεταφορές ευθύνονται για το ένα τρίτο περίπου της συνολικής ενεργειακής κατανάλωσης και το ένα πέμπτο των εκπομπών αερίων θερμοκηπίου, εναλλακτικοί τρόποι μεταφορών μπορούν να διαφοροποιήσουν σημαντικά τα ανωτέρω αριθμητικά στοιχεία.   Χαρακτηριστικές εκδηλώσεις της εβδομάδας κινητικότητας του 2009  Σ τις 18 Σεπτεμβρίου, στην Almada της Πορτογαλίας, οι πολίτες θα λάβουν «ταξίδια για σκουπίδια» - δηλαδή δωρεάν εισιτήρια δημόσιων συγκοινωνιών, ως αντάλλαγμα ανακυκλώσιμων υλικών όπως κονσερβοκουτιών, πλαστικών φιαλών και μπαταριών. Ένας υπαίθριος κινηματογράφος θα προφέρει δωρεάν παραστάσεις διαφόρων γνωστών κινηματογραφικών ταινιών σχετικά με την κλιματική αλλαγή.  Η Βουδαπέστη , στην Ουγγαρία, οργανώνει τρεις ημέρες χωρίς αυτοκίνητο στις 19, 20 και 22 Σεπτεμβρίου. Η λεωφόρος Andrássy που συγκαταλέγεται στην παγκόσμια κληρονομιά της UNESCO θα είναι κλειστή για τα μηχανοκίνητα και θα μετασχηματιστεί σε «ζωντανό δρόμο», με χλοοτάπητα στα πεζοδρόμια, αθλητικές εκδηλώσεις, θέατρο του δρόμου, επιδείξεις καθαρών οχημάτων, ποδηλατικούς αγώνες και πίνακες ζωγραφισμένους στο δρόμο για παιδιά.  Το Salzburg , στην Αυστρία, φιλοξενεί ημέρα δράσης – Salzburg-Anders Mobil – για να αυξηθεί η συνειδητοποίηση της βιώσιμης κινητικότητας και των αειφόρων μεταφορικών τρόπων, με επιδείξεις ηλεκτρικών οχημάτων, περιπάτους με χειράμαξα σε όλη την πόλη και συναντήσεις με τοπικές περιβαλλοντικές και μεταφορικές ΜΚΟ.  Μεγαλύτερη συμμετοχή   Από τότε που εγκαινιάστηκε η εβδομάδα κινητικότητας το 2002, ο αριθμός των πόλεων που συμμετέχουν σε αυτήν εξαπλασιάστηκε. Πέρσι, εστιάζοντας στο θέμα «Καθαρός αέρας για όλους», 2.102 τοπικές αρχές, αριθμός ρεκόρ, συνυπέγραψαν τη χάρτα ΕΕΚ ή/και καταχώρισαν τις δραστηριότητές τους στον δικτυακό τόπο της εκστρατείας  www    .    mobilityweek    .    eu  . Από πλευράς πληθυσμού, αυτό μεταφράζεται σε 220 εκατομμύρια πολίτες σε 39 χώρες που ενεπλάκησαν δυνητικώς στην ΕΕΚ 2008.  Η ανωτέρω εξέλιξη αντιπροσωπεύει αύξηση σχεδόν 4% έναντι του βαθμού συμμετοχής το 2007, με πολλά παλαιότερα και νεότερα κράτη μέλη της ΕΕ, χώρες προσχώρησης και χώρες ΕΟΧ/ΕΖΕΣ. Το επιτυχημένο μοντέλο εκστρατείας της ΕΕΚ υιοθετείται επίσης σε όλο και μεγαλύτερο βαθμό από χώρες εκτός Ευρώπης, μεταξύ άλλων τη Βραζιλία, τη Βενεζουέλα, την Κολομβία, τον Καναδά, την Ιαπωνία, τη Νότια Κορέα και την Ταϊβάν, όπου όλες οι μείζονες πόλεις όπως η Σεούλ, το Ρίο ντε Τζανέιρο, η Ταϊπέι, το Μοντρεάλ, η Γιοκοχάμα και το Κίτο συμμετέσχαν στην ΕΕΚ 2008.  Ο συντονισμός της Ευρωπαϊκής Εβδομάδας Κινητικότητας διενεργείται από τρεις μη κυβερνητικές οργανώσεις που εξειδικεύονται σε ζητήματα αστικού περιβάλλοντος: Eurocities, Energie-Cités και Climate Alliance. Η Γενική Διεύθυνση Περιβάλλοντος της Ευρωπαϊκής Επιτροπής προσφέρει χρηματοδοτική στήριξη και απονέμει ετήσια βραβεία Ευρωπαϊκής Εβδομάδας Κινητικότητας για το καλύτερο πρόγραμμα δραστηριοτήτων και μέτρων.  Μόνιμη κληρονομιά  Η εβδομάδα κινητικότητας αποσκοπεί στη μεταβολή της ταξιδιωτικής συμπεριφοράς του κόσμου προσφέροντας εναλλακτικές, φιλικές για το περιβάλλον λύσεις έναντι του αυτοκινήτου. Το κοινό έχει την ευκαιρία να δοκιμάσει εναλλακτικές μορφές μεταφορών, οι δε τοπικές αρχές μπορούν να δοκιμάσουν νέες υπηρεσίες και υποδομή.  Η μονιμότητα της κληρονομιάς διασφαλίζεται καθώς οι συμμετέχουσες πόλεις ενθαρρύνονται να δρομολογήσουν τουλάχιστον ένα μόνιμο πρακτικό μέτρο. Στα πρόσφατα παραδείγματα περιλαμβάνονται η εγγύηση επιστροφής χρημάτων για πελάτες στη Φραγκφούρτη, εάν το μέσο δημόσιας συγκοινωνίας καθυστερήσει πλέον των 10 λεπτών της ώρας, και ο δικτυακός τόπος της πόλης του Εδιμβούργου (   www     .     educatedtravel     .     info     /   ) που ενθαρρύνει τον κόσμο να εξετάσει τις εναλλακτικές ταξιδιωτικές του δυνατότητες, ιδίως όσους πηγαίνουν πρώτη φορά στο σχολείο, κολλέγιο ή πανεπιστήμιο. Σε πολλές πόλεις η χαρακτηριστικότερη εκδήλωση της Ευρωπαϊκής Εβδομάδας Κινητικότητας είναι μια μέρα χωρίς αυτοκίνητα.  Για περαιτέρω πληροφορίες παρακαλείσθε να επισκεφθείτε τον δικτυακό τόπο της Ευρωπαϊκής Εβδομάδας Κινητικότητας   www    .    mobilityweek    .    eu
