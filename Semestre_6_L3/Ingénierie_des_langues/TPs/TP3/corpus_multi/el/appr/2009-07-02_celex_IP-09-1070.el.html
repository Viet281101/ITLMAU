IP/09/ 1070   Βρυξέλλες, 2 Ιουλίου 2009 100 εκατ. ευρώ διατίθενται στο μηχανισμό της ΕΕ για τις μικροχρηματοδοτήσεις με σκοπό να δοθεί βοήθεια στους ανέργους για ίδρυση μικρών επιχειρήσεων  Η Ευρωπαϊκή Επιτροπή πρότεινε σήμερα να συσταθεί νέος μηχανισμός μικροχρηματοδοτήσεων με σκοπό την παροχή μικροδανείων σε μικρές επιχειρήσεις και σε άτομα που έχασαν τη θέση εργασίας τους και θέλουν να ιδρύσουν τη δική τους μικρή επιχείρηση. Ο μηχανισμός θα έχει αρχικό προϋπολογισμό 100 εκατ. ευρώ που θα μπορούσαν να αποδώσουν περισσότερα από 500 εκατομμύρια ευρώ σε μια κοινή πρωτοβουλία με διεθνή χρηματοπιστωτικά ιδρύματα και ειδικότερα τον όμιλο της Ευρωπαϊκής Τράπεζας Επενδύσεων (ΕΤΕπ). Ο νέος μηχανισμός είναι μία από τις ενέργειες που αναγγέλθηκαν στην ανακοίνωση της Επιτροπής: «Κοινή δέσμευση για την απασχόληση» στις 3 Ιουνίου (βλέπε   IP/09/859   και   MEMO/09/259   ).  «Η οικονομική κρίση θα είναι υπεύθυνη για την απώλεια 3,5 εκατομμυρίων θέσεων εργασίας στην ΕΕ το 2009. Η χρηματοπιστωτική κρίση έχει οδηγήσει σε παράλυση των δανειοδοτήσεων για τα άτομα που επιθυμούν να ιδρύσουν ή να αναπτύξουν δική τους επιχείρηση» δήλωσε ο Επίτροπος Απασχόλησης και Κοινωνικών Υποθέσεων κ. Vladimír Špidla. «Στο πλαίσιο της τρέχουσας ύφεσης θέλουμε να δώσουμε τη δυνατότητα μιας νέας αρχής στους ανέργους, διευκολύνοντας την πρόσβασή τους στη δανειοδότηση για ίδρυση ή ανάπτυξη νέων επιχειρήσεων. Επιθυμούμε επίσης να βοηθήσουμε τις μικρές επιχειρήσεις να αναπτυχθούν περισσότερο παρά την κρίση. Με αυτό τον τρόπο θα διευκολυνθεί η δημιουργία νέων θέσεων εργασίας. Η ΕΕ μπορεί να παράσχει πραγματική προστιθέμενη αξία μεγιστοποιώντας την απόδοση, σε συνεργασία με τον όμιλο της ΕΤΕπ, για να δοθεί σε περισσότερα άτομα η ευκαιρία να πραγματοποιήσουν το όνειρό τους ως επιχειρηματίες».  Η τρέχουσα ύφεση της οικονομίας ξεκίνησε ως χρηματοπιστωτική κρίση η οποία προκλήθηκε από σοβαρά προβλήματα ρευστότητας: οι τράπεζες σταμάτησαν να δανείζουν η μία την άλλη ενώ παράλληλα σταμάτησαν να χορηγούν δάνεια για επιχειρήσεις και δημιουργία θέσεων εργασίας. Ο νέος μηχανισμός για τις μικροχρηματοδοτήσεις έχει σκοπό να διευκολύνει τα άτομα που, στο σημερινό πλαίσιο της μειωμένης προσφοράς δανείων, ενδέχεται να συναντήσουν δυσχέρειες ως προς την πρόσβαση σε κεφάλαια για την ίδρυση νέων επιχειρήσεων.  Οι εργαζόμενοι που έχασαν τη θέση εργασίας τους ή που κινδυνεύουν να τη χάσουν και επιθυμούν να ιδρύσουν δική τους επιχείρηση θα έχουν καλύτερη πρόσβαση σε κεφάλαια και θα μπορούν να ωφεληθούν από πρόσθετα μέτρα στήριξης όπως η παροχή συμβουλών, η κατάρτιση και η ατομική καθοδήγηση . Τα άτομα που βρίσκονται σε μειονεκτική θέση, συμπεριλαμβανομένων των νέων, και επιθυμούν να ιδρύσουν ή να αναπτύξουν περισσότερο τη δική τους μικρή επιχείρηση, θα ωφεληθούν επίσης από τις εγγυήσεις και τη βοήθεια για την προετοιμασία επιχειρηματικών σχεδίων.   Ο αρχικός προϋπολογισμός των 100 εκατομμυρίων ευρώ αναμένεται να αποδώσει 500 εκατομμύρια ευρώ σε δάνεια, σε συνεργασία με διεθνή χρηματοπιστωτικά ιδρύματα όπως ο όμιλος της ΕΤΕπ. Το αποτέλεσμα θα μπορούσε να είναι η παροχή περίπου 45.000 δανείων σε μια περίοδο οκτώ ετών. Επιπλέον, η δυνατότητα εφαρμογής στα δάνεια αυτά επιδοτήσεων επιτοκίου από το Ευρωπαϊκό Κοινωνικό Ταμείο θα διευκολύνει την πρόσβαση των ατόμων στα κεφάλαια.  Ως μικροδάνεια στην ΕΕ νοούνται τα δάνεια ποσού μικρότερου των 25.000 ευρώ. Τα μικροδάνεια είναι κατάλληλα για τις πολύ μικρές επιχειρήσεις που απασχολούν λιγότερα από 10 άτομα (το 91% του συνόλου των επιχειρήσεων στην Ευρώπη) και για τους ανέργους ή αέργους που επιθυμούν να γίνουν αυτοαπασχολούμενοι, χωρίς όμως να έχουν πρόσβαση στις παραδοσιακές τραπεζικές υπηρεσίες. Το 99% των νεοσύστατων επιχειρήσεων στην Ευρώπη είναι πολύ μικρές ή μικρές επιχειρήσεις και το ένα τρίτο από αυτές ιδρύονται από ανέργους.  Η πρόταση της Επιτροπής θα συζητηθεί, σύμφωνα με τη διαδικασία συναπόφασης, από τα κράτη μέλη της ΕΕ στο Συμβούλιο Υπουργών (ΨΕΠ: ψηφοφορία με ειδική πλειοψηφία) και από το Ευρωπαϊκό Κοινοβούλιο. Η Επιτροπή αναμένει ότι ο νέος «μηχανισμός μικροχρηματοδοτήσεων Progress» θα μπορέσει να τεθεί σε λειτουργία το 2010.   Ιστορικό  Στο πλαίσιο της ανταπόκρισης της ΕΕ στην κρίση, το εαρινό Ευρωπαϊκό Συμβούλιο και η Σύνοδος Κορυφής για την Απασχόληση που πραγματοποιήθηκαν στην Πράγα το Μάιο προσδιόρισαν και καθόρισαν τρεις κύριες προτεραιότητες: διατήρηση της απασχόλησης, δημιουργία θέσεων εργασίας και προώθηση της κινητικότητας. Με βάση την κοινή αυτή προσπάθεια, στις 3 Ιουνίου η Επιτροπή πρότεινε μια «Κοινή δέσμευση για την απασχόληση» με σκοπό να επιταχυνθεί η συνεργασία μεταξύ της ΕΕ και των κρατών μελών καθώς επίσης και μεταξύ των ευρωπαίων κοινωνικών εταίρων για τις τρεις αυτές προτεραιότητες. Η σημερινή πρόταση είναι μία από τις πρωτοβουλίες που περιγράφηκαν στις 3 Ιουνίου.  Περισσότερες πληροφορίες  Πρόταση σχετικά με τη δημιουργία ευρωπαϊκού μηχανισμού μικροχρηματοδοτήσεων και συνοδευτικό έγγραφο    http     ://     ec     .     europa     .     eu     /     social     /     main     .     jsp     ?     langId     =     en     &amp;     catId     =89&amp;     newsId     =547&amp;     furtherNews     =     yes     Διαδικτυακός τόπος της Ευρωπαϊκής Επιτροπής για τον κοινωνικό αντίκτυπο της κρίσης    http://ec.europa.eu/social/main.jsp?langId=en&amp;catId=736    Κοινή δέσμευση για την απασχόληση    http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
