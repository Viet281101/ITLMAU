IP/09/1781  Βρυξέλλες, 20 Νοεμβρίου 2009  Απλοποίηση της ΚΓΠ: η Επιτροπή αναλαμβάνει νέα σχέδια απλοποίησης   Σήμερα, η Γενική Διεύθυνση Γεωργίας και Αγροτικής Ανάπτυξης της Ευρωπαϊκής Επιτροπής δημοσίευσε έκθεση που παρουσιάζει τις αντιδράσεις όσον αφορά τις 39 προτάσεις απλοποίησης που υπέβαλαν τα κράτη μέλη από κοινού στην Επιτροπή τον Απρίλιο. Το έγγραφο εργασίας περιλαμβάνει πληροφορίες σχετικά με τα αποτελέσματα της διαδικασίας αξιολόγησης και την πρόοδο που σημειώθηκε από τον Μάρτιο 2009. Η έκθεση θα εξεταστεί στο Συμβούλιο Γεωργίας του Δεκεμβρίου.  « Οι ευρωπαίοι γεωργοί δεν πρέπει να προσκρούουν σε αδικαιολόγητα πολύπλοκους κανόνες και τη γραφειοκρατία, ιδίως στο σημερινό οικονομικό πλαίσιο», δήλωσε η κα Mariann Fischer Boel, Επίτροπος αρμόδια σε θέματα Γεωργίας και Αγροτικής Ανάπτυξης. «Η εν λόγω έκθεση επιβεβαιώνει ότι υποστηρίζουμε την προσέγγιση αυτή. Η απλοποίηση δεν αποτελεί μόνο ρητορικό σχήμα, κάνουμε ό,τι μπορούμε για την εφαρμογή της.»   Για την πλειονότητα των 39 προτάσεων η αξιολόγηση ήταν θετική. Η Επιτροπή σκοπεύει να τις προωθήσει και να τις εφαρμόσει γρήγορα. Πράγματι, πολλές από τις προτάσεις έχουν ήδη προωθηθεί και περιλαμβάνονται στους αναθεωρημένους κανόνες για τις άμεσες ενισχύσεις, οι οποίοι θα εφαρμοστούν από την 1 η Ιανουαρίου 2010.  Το έγγραφο εργασίας της Επιτροπής παρουσιάζει επίσης μία ακόμη σειρά ιδεών με σκοπό την απλοποίηση, όπως απλά προγράμματα προώθησης για τα γεωργικά προϊόντα. Εξετάζει επίσης την ενδεχόμενη κατάργηση των κανόνων για την προαιρετική επισήμανση του βοείου κρέατος και αναφέρει τη δυνατότητα εναρμόνισης των προθεσμιών πληρωμής ορισμένων μέτρων αγροτικής ανάπτυξης με εκείνες των άμεσων ενισχύσεων.  Από τη δημοσίευση της πρώτης ανακοίνωσης για το θέμα αυτό το 2005, η Επιτροπή εστίασε τις προσπάθειές της στην απλοποίηση της ΚΓΠ. Οι δραστηριότητές της εντάσσονται πλήρως στη συνολική στρατηγική που έχει ως στόχο τη βελτίωση της νομοθεσίας και, μεταξύ άλλων, τη μείωση κατά 25% του διοικητικού φόρτου μέχρι το 2012.  Η έκθεση είναι διαθέσιμη στον ακόλουθο ιστότοπο:    http://ec.europa.eu/agriculture/simplification/index_en.htm
