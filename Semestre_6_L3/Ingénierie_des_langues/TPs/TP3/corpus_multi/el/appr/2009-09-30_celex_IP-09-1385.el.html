IP/ 09/ 1385   Βρυξέλλες, 30 Σεπτεμβρίου 2009  Η Επιτροπή παρουσιάζει νέο όραμα για τις σχέσεις ΕΕ-Λατινικής Αμερικής  Σήμερα, η Επιτροπή θα παρουσιάσει ανανεωμένη πολιτική αφιερωμένη στην ενίσχυση της στρατηγικής εταιρικής σχέσης ΕΕ-Λατινικής Αμερικής. Στην ανακοίνωσή της με τίτλο «ΕΕ-Λατινική Αμερική: εταιρική σχέση μεταξύ παγκόσμιων εταίρων», η Επιτροπή προβαίνει σε απολογισμό των διπεριφερειακών σχέσεων και συνοψίζει τους στόχους για τα προσεχή έτη. Ενόψει της προσεχούς συνόδου κορυφής ΕΕ-Λατινικής Αμερικής/Καραϊβικής, που θα διεξαχθεί στην Ισπανία την άνοιξη του 2010, η ανακοίνωση επισημαίνει και διατυπώνει νέες κατευθύνσεις και πολιτικές συστάσεις για τις προκλήσεις που αντιμετωπίζουν και οι δύο οι περιοχές, όπως η κλιματική αλλαγή, η οικονομική και χρηματοπιστωτική κρίση, η ενεργειακή ασφάλεια και η μετανάστευση. Επιπλέον, η ανακοίνωση προτείνει να δημιουργηθεί η Επενδυτική Διευκόλυνση Λατινικής Αμερικής (ΕΔΛΑ) που θα έχει μοχλευτικό αποτέλεσμα για την κινητοποίηση των πόρων των χρηματοπιστωτικών οργανισμών με σκοπό τη χρηματοδότηση έργων στον τομέα της ενεργειακής υποδομής – μεταξύ άλλων της ενεργειακής απόδοσης και των συστημάτων ανανεώσιμων πηγών ενέργειας – των μεταφορών, του περιβάλλοντος και της κοινωνικής συνοχής.  Η αρμόδια Επίτροπος για τις εξωτερικές σχέσεις και την ευρωπαϊκή πολιτική γειτονίας, Benita Ferrero-Waldner, δήλωσε: «Η ανακοίνωση αυτή αποτελεί ένα ακόμη ορατό και απτό βήμα προς την ενίσχυση των ήδη σταθερών και εποικοδομητικών μας σχέσεων. Αντανακλά τη σημασία της Ευρωπαϊκής Ένωσης και της Λατινικής Αμερικής ως σημαντικών παραγόντων στην παγκόσμια σκηνή, ιδίως για την αντιμετώπιση προκλήσεων, όπως η χρηματοπιστωτική και οικονομική κρίση, η κλιματική αλλαγή, η μετανάστευση. Η καλύτερη συνεργασία θα μας επιτρέψει να συμβάλουμε άμεσα στην ειρήνη και τη σταθερότητα της περιοχής, καθώς και στην περαιτέρω ανάπτυξή της, με την αύξηση της κοινωνικής συνοχής, τη βελτίωση της δημοκρατικής διακυβέρνησης και την εμβάθυνση της περιφερειακής ολοκλήρωσης.  Προς τον σκοπό αυτό, η νέα επενδυτική διευκόλυνση θα επιτρέψει να γίνουν ευρύτερες επενδύσεις, ιδίως στις υποδομές, και να δημιουργηθούν με τον τρόπο αυτό νέες θέσεις εργασίας, καθώς και να ενισχυθεί η οικονομική ανάπτυξη της περιοχής. Είμαι ικανοποιημένη για το σαφές μήνυμα που στέλνουμε σήμερα για να καταδείξουμε τη δέσμευσή μας στη στρατηγική εταιρική μας σχέση με την περιοχή και προσβλέπω στην επιτυχία της συνόδου κορυφής ΕΕ-Λατινικής Αμερικής και Καραϊβικής το προσεχές έτος στην Ισπανία.»  Ιστορικό:  Το 1999, στη σύνοδο του Ρίο ντε Τζανέιρο, οι αρχηγοί κρατών και κυβερνήσεων της ΕΕ και των χωρών της Λατικής Αμερικής και της Καραϊβικής (ΛΑΚ) εγκαθίδρυσαν στρατηγική σχέση μεταξύ των δύο περιοχών. Η σημερινή ανακοίνωση, που βασίζεται στην αποκτηθείσα πείρα της τελευταίας δεκαετίας, διατυπώνει σειρά συγκεκριμένων πολιτικών συστάσεων για την ενίσχυση των σχέσεών μας με τη Λατινική Αμερική στο πλαίσιο της στρατηγικής εταιρικής σχέσης ΕΕ-ΛΑΚ. Οι τέσσερις κύριες πολιτικές κατευθύνσεις που προτείνονται για το μέλλον είναι οι εξής:     Εντατικοποίηση και εστίαση του διπεριφερειακού διαλόγου      Εντατικοποίηση του πολιτικού διαλόγου σε τομείς προτεραιότητας που σχετίζονται με τις παγκόσμιες προκλήσεις, όπως τα μακροοικονομικά και χρηματοπιστωτικά ζητήματα, η ασφάλεια και τα ανθρώπινα δικαιώματα, η απασχόληση και οι κοινωνικές υποθέσεις, το περιβάλλον, η κλιματική αλλαγή, η ενέργεια, η τριτοβάθμια εκπαίδευση και η τεχνολογία/καινοτομία.    Ανάπτυξη και ενίσχυση του μηχανισμού συντονισμού και συνεργασίας ΕΕ-ΛΑΚ στον τομέα των ναρκωτικών και συνέχιση του σημερινού διαρθρωτικού και συνολικού διαλόγου για τη μετανάστευση με ανοιχτό και εποικοδομητικό τρόπο, σύμφωνα με τη συνολική προσέγγιση της ΕΕ για τη μετανάστευση.      Ενίσχυση της περιφερειακής ολοκλήρωσης και της διασυνδεσιμότητας      Συνέχιση των διεξαγόμενων διαπραγματεύσεων (Κεντρική Αμερική, χώρες των Άνδεων και Mercosur) και στήριξη των προσπαθειών ολοκλήρωσης της περιοχής.    Υιοθέτηση προσέγγισης «εκ των κάτω προς τα άνω» για τη στήριξη της περιφερειακής ολοκλήρωσης με την ενίσχυση της διασυνδεσιμότητας.      Ενίσχυση των διμερών σχέσεων και μεγαλύτερη έμφαση στην πολυμορφία        Πλήρης αξιοποίηση των υφιστάμενων εταιρικών σχέσεων (Βραζιλίας και Μεξικού), συμφωνιών συνεργασίας (Χιλής και Μεξικού) και διμερών συμφωνιών συνεργασίας.    Ενίσχυση των διμερών σχέσεων με τις επιμέρους χώρες ως συμπλήρωμα της στήριξης της ΕΕ στις περιφερειακές ενώσεις.        Διαμόρφωση και προσαρμογή των προγραμμάτων συνεργασίας      Κατάρτιση προγραμμάτων συνεργασίας με τη Λατινική Αμερική για την παραγωγή ενέργειας χαμηλής εκπομπής διοξειδίου του άνθρακα, την αειφόρο ανάπτυξη, την απασχόληση και την καλύτερη κατανομή του εισοδήματος, καθώς και για την άμβλυνση των επιπτώσεων της οικονομικής και χρηματοπιστωτικής κρίσης.    Αξιοποίηση της διεξαγόμενης επανεξέτασης των προγραμμάτων συνεργασίας για να διερευνηθούν οι δυνατότητες μεγαλύτερης διαφοροποίησης των μέσων και να προσαρμοστεί η συνεργασία της Επιτροπής στις διάφορες ανάγκες, και συγκεκριμένα:      να συνεχιστεί η συγκέντρωση των οικονομικών πόρων του μηχανισμού χρηματοδότησης της αναπτυξιακής συνεργασίας στις φτωχότερες χώρες και στις ανάγκες των πλέον ευάλωτων ομάδων,   να βελτιωθεί η συνεργασία, ιδίως όσον αφορά την κοινωνική συνοχή και την περιφερειακή ολοκλήρωση, με τον προσανατολισμό των προγραμμάτων στις νεοεμφανιζόμενες ανάγκες,   να επιδιωχθεί η στενότερη συνεργασία στους τομείς που σχετίζονται με τη γνώση και την καινοτομία, όπως έρευνα/τριτοβάθμια εκπαίδευση, επιστήμη, τεχνολογία και ανανεώσιμη ενέργεια,    να ενσωματωθούν οι προβληματισμοί για την κλιματική αλλαγή , τόσο από απόψεως άμβλυνσης όσο και προσαρμογής, στα προγράμματα ανάπτυξης και συνεργασίας, καθώς και για την καταπολέμηση της αποψίλωσης των δασών,    να αναπτυχθούν νέες μορφές συνεργασίας στο πλαίσιο του νέου μέσου για τις εκβιομηχανισμένες χώρες με τις πιο ανεπτυγμένες χώρες της περιοχής.      Στο πλαίσιο ενός ανανεωμένου προγράμματος EUROsociAL, να διερευνηθούν οι δυνατότητες για θεσμικές εταιρικές σχέσεις (δηλ. με βάση την αποκτηθείσα πείρα από προγράμματα όπως οι αδελφοποιήσεις) και για τριγωνική συνεργασία.   Να αυξηθεί η συνεργασία στον τομέα της δικαιοσύνης, της ελευθερίας και της ασφάλειας.    Ένα νέο εργαλείο για την προώθηση της διασυνδεσιμότητας, της περιφερειακής ολοκλήρωσης και της κοινωνικής συνοχής: η Επενδυτική Διευκόλυνση για τη Λατινική Αμερική (ΕΔΛΑ)     Η ΕΔΛΑ είναι μια νέα χρηματοπιστωτική διευκόλυνση, με την οποία θα κινητοποιηθούν πόροι από χρηματοπιστωτικούς οργανισμούς για τη χρηματοδότηση επενδυτικών έργων στον τομέα της ενεργειακής υποδομής, καθώς και της ενεργειακής απόδοσης και των συστημάτων ανανεώσιμων πηγών ενέργειας, στον τομέα των μεταφορών, του περιβάλλοντος και της κοινωνικής συνοχής. Πηγή έμπνευσης της ΕΔΛΑ θα αποτελέσουν η πείρα και τα διδάγματα που έχουν συναχθεί από την επενδυτική διευκόλυνση γειτονίας (ΕΓΔ)   1   που χρησιμοποιείται για τις όμορες χώρες.    Συστάσεις ενόψει της προσεχούς συνόδου κορυφής ΕΕ-ΛΑΚ, τον Μάιο 2010.   Να εξασφαλισθεί ότι η διάσκεψη κορυφής θα λάβει υπόψη τις επιπτώσεις της κρίσης, ιδίως στην απασχόληση και τα κοινωνικά ζητήματα, και ότι θα επιτρέψει να επιτευχθούν βιώσιμα αποτελέσματα.   Να εγκαινιαστεί η Επενδυτική Διευκόλυνση για τη Λατινική Αμερική (ΕΔΛΑ).   Να εντατικοποιηθούν ο διάλογος και η συνεργασία μεταξύ των δύο περιοχών στον τομέα των τεχνολογιών χαμηλής εκπομπής διοξειδίου του άνθρακα και των πράσινων τεχνολογιών, καθώς και στον τομέα της καινοτομίας με συγκεκριμένες δράσεις, συμπεριλαμβανομένης της αναβάθμισης της θεσμικής ικανότητας για συνεργασία Ε&amp;T στην περιοχή.   Να δοθεί έμφαση στη δημιουργία του ιδρύματος ΕΕ-ΛΑΚ.   Να ενθαρρυνθεί η συνεργασία σε θέματα κοινού ενδιαφέροντος μεταξύ Λατινικής Αμερικής και Καραϊβικής.   Για περισσότερες πληροφορίες: Οι σχέσεις της ΕΕ με τη Λατινική Αμερική: -  http://ec.europa.eu/external_relations/la/index_en.htm   -   MEMO/09/426     1 :  Σύμφωνα με τις διαθέσιμες πληροφορίες, το 2008 η Επενδυτική Διευκόλυνση Γειτονίας παρέσχε επιχορηγήσεις ύψους περίπου 2,7 δισεκατ. ευρώ.
