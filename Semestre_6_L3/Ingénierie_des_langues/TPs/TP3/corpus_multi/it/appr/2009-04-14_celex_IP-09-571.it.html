IP/09/571
Bruxelles, 14 aprile 2009Nell'era digitale la vita privata dei
cittadini deve diventare una priorità, sostiene la commissaria UE Viviane
RedingIn un video pubblicato stamani sul suo sito
Internet, Viviane Reding, commissaria europea responsabile per la Società
dell'informazione e i media, ha detto che i cittadini europei devono poter
decidere sulle modalità di utilizzazione dei loro dati personali. Ha
indicato che la Commissione prenderà delle iniziative se gli Stati membri
dell'UE non riusciranno a garantire il rispetto di tale diritto
nell’ambito delle nuove tecnologie, come la pubblicità in base ai
comportamenti, i sistemi RFID (Radio Frequency IDentification) e i siti di
socializzazione. 
"I cittadini europei devono avere il diritto di controllare come sono
utilizzate le loro informazioni personali" ha affermato la commissaria UE
per la Società dell'informazione e i media, annunciando che la Commissione
è pronta ad agire in diversi settori per difendere questo diritto, dato che
gli sviluppi tecnologici rendono più facile l’uso, e l’abuso,
dei dati personali. Essa ha avvertito che l'UE intende prendere dei
provvedimenti se gli Stati membri non riusciranno ad attuare le norme
comunitarie in materia di privacy e di obbligo del consenso da parte
dell’utente per l’elaborazione dei suoi dati personali.
"Le regole europee in materia di privacy sono chiarissime: i dati
personali possono essere utilizzati soltanto previo consenso
dell’interessato. Non possiamo rinunciare a questo principio fondamentale
e accettare che tutti i nostri scambi siano controllati, esaminati e memorizzati
in cambio della promessa di una pubblicità “personalizzata”!
Non esiterò a prendere le iniziative opportune se uno Stato membro dell'UE
non ottempera a tale obbligo” ha detto la commissaria Reding nel suo
videomessaggio.
Viviane Reding ha inoltre indicato che sarà possibile realizzare il
potenziale economico delle chip intelligenti per l’identificazione a
radiofrequenza (RFID), integrate nei prodotti per inviare segnali radiofonici,
soltanto se queste sono usate dal consumatore e non a scapito del
consumatore. Nessun cittadino europeo deve avere in un bene di sua
proprietà una di queste chip senza essere informato esattamente di come
questa sia utilizzata e poterla togliere o disattivare in qualsiasi
momento.
La commissaria ha inoltre invitato le società che gestiscono siti di
socializzazione a rafforzare la tutela della privacy in linea: "Ritengo che
la privacy debba costituire una priorità per i fornitori di social
networking e i loro utenti. Penso che almeno i profili dei minorenni debbano
essere automaticamente classificati come “privati” e resi
inaccessibili ai motori di ricerca. La Commissione europea ha già chiesto
ai siti di socializzazione di riservare una particolare attenzione ai profili
dei minorenni, prevedendo un codice di autoregolamentazione. Sono tuttavia
pronta a imporre nuove regole in materia, se necessario."
Contesto
La direttiva comunitaria relativa alla vita privata e alle comunicazioni
elettroniche chiede agli Stati membri dell'UE di assicurare la riservatezza
delle comunicazioni, vietandone l'intercettazione o la sorveglianza illegali,
tranne qualora gli utenti abbiano dato il loro consenso (articolo 5, paragrafo
1, della direttiva 2002/58/CE). La direttiva comunitaria relativa alla tutela
dei dati personali precisa che un utente deve liberamente dare un consenso
specifico ed essere informato prima che i suoi dati personali siano oggetto di
un trattamento (articolo 2, lettera h), della direttiva 95/46/CE).
Lo
scorso mese di febbraio, la Commissione ha mediato un accordo
tra le 17 più importanti organizzazioni di social networking al fine di
migliorare la tutela della privacy, in particolare dei minori, sui siti di
socializzazione internet (IP/09/232).
In tale accordo le società in questione hanno riconosciuto le loro
responsabilità nel garantire la sicurezza dei bambini, impegnandosi a
consentire agli utenti di scegliere un approccio sicuro in materia di
informazioni personali e di privacy e a incoraggiarli in tal senso. Verso la
fine del mese in corso, tali società informeranno la Commissione sulle
rispettive politiche in materia di sicurezza e su come intendono attuare i
principi dell'accordo.
Il messaggio video della commissaria Reding è disponibile sul
sito:
http://ec.europa.eu/commission_barroso/reding/video/index_en.htm
