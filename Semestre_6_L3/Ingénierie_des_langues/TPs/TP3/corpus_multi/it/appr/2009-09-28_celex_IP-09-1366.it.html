IP/ 09/1366    Bruxelles, 28 settembre 2009  La "Squadra dei sapori": una nuova campagna promossa dall'UE per promuovere uno stile di vita sano e un'alimentazione bilanciata nei bambini Mariann Fischer Boel, commissaria per l'agricoltura e lo sviluppo rurale, ha oggi dato il via ad una nuova iniziativa a favore di un'alimentazione sana per i bambini d'Europa. All'insegna del motto "Mangia, bevi, muoviti!", tre campagne di informazione itineranti gireranno sette paesi d'Europa per dare ai bambini la possibilità di partecipare ad attività e giochi educativi. La Commissione europea ha inoltre creato un sito internet interattivo, gare e altri eventi, tutti con un unico obiettivo: migliorare le abitudini alimentari dei bambini. Per trasmettere il messaggio, l'iniziativa avrà il sostegno della campionessa di tennis belga Justine Henin e del piccolo Rosolino Cannio, a 8 anni già nel Guinnes dei primati. "Il numero dei bambini in sovrappeso fa sì che la nostra azione debba essere rapida", ha affermato Mariann Fischer Boel, commissaria per l'agricoltura e lo sviluppo rurale. "I programmi «Frutta nelle scuole» e «Latte nelle scuole» rappresentano già due iniziative che si muovono in questa direzione. Grazie alla campagna per un'alimentazione sana, portiamo il messaggio «Essere sani è divertente» direttamente nelle scuole". "La campagna per un'alimentazione sana va ad integrare i nostri sforzi per limitare l'obesità infantile in Europa nel quadro della strategia UE per l'alimentazione, l'attività fisica e la salute", ha affermato Androulla Vassiliou, commissaria europea alla sanità. "È della massima importanza che le politiche UE contribuiscano agli sforzi volti a rafforzare e promuovere ambienti più salubri per tutti i cittadini". Contesto  La campagna per un'alimentazione sana si svolgerà in concomitanza con i programmi comunitari " Frutta nelle scuole " e " Latte nelle scuole ", importanti iniziative intese a promuovere i principi di un'alimentazione equilibrata e abitudini alimentari più sane tra i bambini.  La campagna per un'alimentazione sana porta il messaggio "Mangia, bevi, muoviti!" direttamente nelle scuole. Nel corso di otto settimane, la campagna di informazione itinerante si sposterà tra Belgio, Francia, Regno Unito, Irlanda, Estonia, Lituania e Polonia. Ciascuna iniziativa itinerante visiterà due scuole al giorno, per un totale di 18 000 bambini in 180 scuole. Il messaggio da trasmettere è: "Mangia bene, perché essere sani è divertente ". In contemporanea alla campagna itinerante, sul sito internet della "Squadra dei sapori" ("Tasty Bunch") si svolgerà, per otto settimane, una caccia al tesoro interattiva, dove tutti i bambini dell'UE tra gli 8 e i 15 anni potranno vincere numerosi articoli sportivi. In un recente sondaggio Eurobarometro, i tre quarti degli intervistati si sono detti "totalmente d'accordo" sul fatto che "sembrano esserci più bambini in sovrappeso oggi che cinque anni fa". In effetti i bambini in sovrappeso nell'UE sono circa 22 milioni, di cui 5 milioni sono obesi. Per maggiori informazioni: Campagna "La squadra dei sapori":   http   ://   ec   .   europa   .   eu   /   agriculture   /   tasty   -   bunch   /   Materiali aggiornati per la stampa sono disponibili all'indirizzo:    http://ec.europa.eu/agriculture/tasty-bunch/press-corner/index_en.htm    Programma "Frutta nelle scuole":    http://ec.europa.eu/agriculture/markets/fruitveg/sfs/index_en.htm    Programma "Latte nelle scuole":    http://ec.europa.eu/agriculture/markets/milk/schoolmilk/index_en.htm    Portale dell'Unione europea sulla salute pubblica — Alimentazione:    http://ec.europa.eu/health-eu/my_lifestyle/nutrition/index_en.htm    Iniziativa europea per la salute dei giovani:    MEMO/04/421    e   http://health.europa.eu/youth
