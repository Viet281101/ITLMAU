IP/09/635
Bruxelles, 24 aprile 2009Varo di una piattaforma europea per un
migliore coordinamento degli sforzi volti a contrastare l'esclusione dei
romOggi a Praga si riunisce per la prima volta una
nuova piattaforma europea per l'inclusione dei rom: l'obiettivo è
migliorare il coordinamento delle azioni nazionali volte a contrastare
l'esclusione della più grande minoranza etnica d'Europa. L'incontro, che
riunisce i governi nazionali, l'UE, altre organizzazioni internazionali e la
società civile, intende promuovere la cooperazione e lo scambio di
esperienze su valide politiche di inclusione dei rom.
"Nell'attuale crisi economica cresce il rischio che i rom, che già
spesso vivono ai margini della società, siano completamente esclusi" ha
avvertito Vladimír&#160;Špidla, commissario dell'UE responsabile
dell'Occupazione, degli affari sociali e delle pari opportunità. "Abbiamo
bisogno di politiche costruttive che offrano ai rom una possibilità, e non
di politiche repressive che ne aggravano la povertà e l'esclusione sociale.
Le politiche pur specificamente mirate ai rom dovrebbero perseguire l'obiettivo
di un loro ingresso nei normali circuiti scolastico, lavorativo e abitativo.
Infine le politiche efficaci andrebbero condivise a livello transnazionale."Nell'incontro odierno, organizzato dal commissario Špidla in
collaborazione con il ministro ceco Michael Kocáb responsabile per i
diritti umani e le minoranze nazionali, verranno passati in rassegna i progressi
compiuti nel contrastare l'esclusione dei rom dal primo vertice europeo sui rom,
svoltosi a Bruxelles nel settembre del 2008 (v. IP/08/1326).
Viene così accolto l'invito con cui il Consiglio "Affari generali" ha, a
dicembre 2008, invitato la Commissione a organizzare uno scambio di buone
pratiche e di esperienze tra gli Stati membri dell'UE e a stimolare la
collaborazione tra tutte le parti interessate, nell'ambito di una piattaforma
europea integrata.
L'obiettivo dell'incontro è l'individuazione di una serie di principi
fondamentali necessari per affrontare con successo la questione dell'inclusione
dei rom. La Commissione europea indicherà anche come intende rispondere ai
bisogni dei rom nel 2009 e 2010 mediante gli strumenti e le politiche
comunitarie. Essa riferirà periodicamente in merito all'attuazione di un
progetto pilota che il Parlamento ha inserito nel bilancio 2009 e che dispone di
una dotazione di 5 milioni di euro. All'inizio del 2010 la Commissione
presenterà una relazione più completa sui progressi compiuti in vista
del prossimo vertice sui rom che si terrà in Spagna nel 2010.
La condizione di vari milioni di rom nell'UE e nei paesi vicini è
caratterizzata dalla discriminazione e da una profonda esclusione dal tessuto
sociale, con tassi di povertà e di disoccupazione sproporzionati,
condizioni di salute precarie e una speranza di vita inferiore a quella del
resto della popolazione. Infine i rom sono spesso vittime di violenze razziste e
di discriminazioni.
Contesto
L'Unione europea dispone di una vasta gamma di strumenti per contrastare la
discriminazione e l'esclusione sociale dei rom. La direttiva 2000/43/CE vieta le
discriminazioni per motivi di razza o di origine etnica nel lavoro,
nell'istruzione, nella protezione sociale (intesa anche come assistenza
sanitaria) e nell'accesso ai beni e ai servizi. I fondi strutturali dell'UE e i
programmi comunitari possono finanziare progetti e politiche, mentre i
meccanismi di cooperazione a livello dell'UE e degli Stati membri nei settori
dell'inclusione sociale, dell'occupazione, dell'istruzione e della sanità
possono essere impiegati per affrontare l'esclusione dei rom attraverso
un'analisi e azioni mirate, associate all'applicazione del principio del
mainstreaming.
Cfr. inoltre MEMO/09/193
Ulteriori informazioni:
Sito web della Commissione europea dedicato ai rom:
http://ec.europa.eu/roma
Comunicato stampa del Consiglio "Affari generali" dell'8 dicembre 2008:
inclusione dei Rom.
http://www.consilium.europa.eu/uedocs/cms_data/docs/pressdata/it/gena/105419.pdfProposta di principi fondamentali comuni
http://ec.europa.eu/social/main.jsp?langId=en&amp;catId=89&amp;newsId=491&amp;furtherNews=yes
