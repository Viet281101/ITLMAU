IP/ 09/1685   Bruxelles, 9 novembre 2009  L'UE commemora la caduta del Muro di Berlino con uno spettacolare effetto domino  I Presidenti della Commissione europea e del Parlamento europeo , capi di Stato e di governo e centinaia di migliaia di persone sono attesi oggi a Berlino per partecipare alle manifestazioni in occasione del ventesimo anniversario della caduta del Muro, evento memorabile della storia contemporanea e pietra miliare dell'integrazione europea   Il presidente Barroso , che presenzierà stasera a Berlino al "Festival of Freedom" di fronte alla Porta di Brandeburgo, ha dichiarato: "La caduta del Muro di Berlino non soltanto ha segnato il crollo del totalitarismo nell'Europa centrale e orientale, ma costituisce anche un forte simbolo della riunificazione della Germania e dell'intera Europa. Il 9 novembre 1989 è stato un momento in cui tutto sembrava possibile, all'insegna di una intensa felicità, di un desiderio di libertà e di un ideale di rivoluzione pacifica. Una data realmente storica, che mi ha ricordato sotto molti aspetti la rivoluzione portoghese del 1974, da me vissuta in prima persona quando ero studente diciottenne".   " Il 1989 è l'anno che ha cambiato il volto dell'Europa. La caduta del Muro di Berlino è stata uno degli eventi più significativi della nostra epoca", ha affermato Margot Wallström, vicepresidente della Commissione europea, responsabile per le relazioni internazionali e la strategia della comunicazione.  Nel corso di tutto l'anno , all'insegna dello slogan “Europa, unita e libera”, la Commissione europea ha organizzato numerose iniziative e manifestazioni a livello nazionale ed europeo per commemorare la caduta della Cortina di ferro. Alla manifestazione che ricorderà la caduta del Muro questa sera a Berlino è prevista la partecipazione di centinaia di migliaia di persone: tra queste, il presidente della Commissione José Manuel Barroso, che si rivolgerà brevemente ai presenti.   Momento culminante del "Festival of Freedom" sarà un evento artistico che si ispira all'effetto domino degli avvenimenti del 1989. La città di Berlino, con la partecipazione della direzione generale della Comunicazione e della Rappresentanza della Commissione a Berlino, ha fatto allineare 1000 tessere di un domino gigante su un tratto di 1,2 km dove sorgeva il Muro di Berlino, tra il Checkpoint Charlie e il Reichstag. Le tessere, che verranno fatte simbolicamente cadere così come vent'anni fa è caduto il Muro, sono state dipinte in tutto il mondo, principalmente dai ragazzi delle scuole, ma anche da diverse personalità tra le quali il presidente della Commissione Barroso e il presidente del Parlamento europeo Jerzy Buzek, che contribuiranno stasera a Berlino a innescare lo spettacolare effetto domino. Per ulteriori informazioni    www.europa1989-2009.eu      http://www.mauerfall09.de/en/home.html
