IP/09/501
Bruxelles, 30 marzo 2009La Commissione accoglie con soddisfazione il
sostegno politico espresso oggi dal Consiglio sul pacchetto per il Cielo unico
europeoDopo il voto favorevole del Parlamento europeo la
settimana scorsa, i ministri dei trasporti hanno confermato oggi l’accordo
raggiunto su un pacchetto aereo di vasta portata. Il pacchetto, che sarà
formalmente adottato dal Consiglio nelle prossime settimane, rafforza il Cielo
unico europeo, rende l’Agenzia europea per la sicurezza aerea responsabile
di tutti i collegamenti di sicurezza della catena del trasporto aereo e
favorisce l’attuazione di nuove tecnologie. Globalmente, queste misure
renderanno i voli più sicuri, ecologici ed efficienti sotto il profilo dei
costi. Si calcoIa che i risparmi annuali per le compagnie aeree saranno di circa
quattro miliardi di euro. Nel contempo, il piano di modernizzazione della
gestione del traffico aereo porrà l’industria manifatturiera europea
all’avanguardia nel settore delle tecnologie per la gestione del traffico
aereo, creando così un’infrastruttura europea efficiente e
accrescendo la competitività dei costruttori sui mercati
mondiali.
Il vicepresidente della Commissione responsabile dei trasporti, Antonio
Tajani, ha affermato: “L’Europa ha bisogno di un sistema di gestione
del traffico aereo che possa far fronte alla crescita futura del settore. I
viaggiatori si aspettano servizi di alta qualità. Questo pacchetto di
misure renderà i voli più sicuri, ecologici ed efficienti sotto il
profilo dei costi. Gli aerei potranno volare seguendo le rotte più brevi
possibili, soddisfacendo così requisiti ambientali più rigorosi. Per
la prima volta le esigenze degli utenti dello spazio aereo sono poste al centro
del sistema. Il pacchetto non avrebbe potuto essere approvato in un momento
più opportuno, date le difficoltà che il settore attraversa a causa
dell’attuale crisi.”
Il primo pilastro del pacchetto introduce diversi miglioramenti alla
legislazione vigente sul Cielo unico europeo (v. IP/01/1398), con obiettivi
prestazionali vincolanti per i fornitori di servizi di navigazione aerea,
funzioni di gestione della rete europea per garantire la convergenza fra le reti
nazionali e una data definitiva entro la quale gli Stati membri dovranno
migliorare le proprie prestazioni, anche tramite un processo di cooperazione
rafforzata e di maggiore integrazione dei fornitori di servizi di navigazione
aerea basato sui blocchi funzionali di spazio aereo.
Il pilastro tecnologico mira ad introdurre tecnologie
d’avanguardia. Il programma SESAR riunisce tutti i soggetti che operano
nel settore aereo allo scopo di elaborare, convalidare e applicare un sistema di
gestione del traffico aereo di nuova generazione su scala europea.
Il pilastro della sicurezza prevede maggiori responsabilità per
l’Agenzia europea per la sicurezza aerea (AESA), che adotterebbe norme
precise, uniformi e vincolanti in materia di gestione aeroportuale, servizi di
gestione del traffico aereo e della navigazione aerea e vigilerebbe sulla loro
osservanza da parte degli Stati membri. Grazie a queste nuove competenze,
l’Agenzia potrà esercitare un controllo più completo sulla
sicurezza aerea europea e garantire che le regole comuni di sicurezza siano
applicate in tutte le fasi del volo, a cominciare dalla pista.
Infine, il pilastro “capacità aeroportuale”
affronterà il problema della mancanza di piste e di infrastrutture
aeroportuali, che rischia di diventare un freno allo sviluppo del settore.
L’iniziativa mira ad un migliore coordinamento delle bande orarie concesse
agli esercenti di aeromobili e della gestione del traffico aereo nonché
alla creazione di un osservatorio sulla capacità aeroportuale in modo da
integrare pienamente gli aeroporti nella rete aerea.
Il nuovo pacchetto pone le questioni ambientali al centro del Cielo
unico europeo: la gestione più efficace del traffico aereo mira a ridurre
le emissioni di gas a effetto serra che esso produce. Si prevede che i
miglioramenti arriveranno al 10% per volo, con un risparmio di 16 milioni di
tonnellate di CO2 l’anno e minori costi
per 2,4 miliardi di euro l’anno per gli utenti dello spazio
aereo. Questi miglioramenti consentiranno al settore del trasporto aereo di
integrarsi nel sistema europeo di scambio delle quote di
emissione.Considerata la centralità del fattore umano nella fornitura
di servizi di navigazione aerea, le istituzioni europee hanno anche approvato
una dichiarazione in cui esprimono l’intenzione di operare
congiuntamente per coinvolgere il personale nell’attuazione del pacchetto
aereo, garantire un elevato livello di competenza in tutte le categorie del
personale preposto alla sicurezza e promuovere la fiducia nei sistemi di
segnalazione degli incidenti.
Per ulteriori informazioni:	 http://ec.europa.eu/transport/air/index_en.htm
