IP/09/615
Bruxelles, 22 aprile 2009Il processo di Bologna – riformare le
università nel prossimo decennioIl 28 e 29 aprile i Ministri
responsabili per l'istruzione superiore di 46 paesi europei si incontreranno a
Leuven e a Louvain-la-Neuve, Belgio, per fare il punto sui risultati del
processo di Bologna, definire una nuova agenda e concordare le priorità
dello Spazio europeo dell'istruzione superiore per il prossimo decennio fino al
2020. In considerazione del grandissimo interesse manifestato da paesi
extraeuropei per le riforme che si stanno realizzando nell'ambito dello Spazio
europeo dell'istruzione superiore, si terrà per la prima volta un "Forum
sulle politiche di Bologna" tra i 46 paesi che partecipano al processo e 20
paesi
extraeuropei.[1]
Il processo di Bologna si è espanso passando da 29 paesi nel 1999 ai 46
odierni[2]  – il che sta
ad indicare un grande successo su scala europea. L'ultima Relazione sullo
stato di avanzamento del processo di Bologna, che sarà presentata ai
Ministri riuniti a Leuven e a Louvain-la-Neuve giunge alla conclusione che si
sono realizzati validi progressi, anche se a volte alquanto diseguali,
nell'attuazione delle riforme di Bologna. L'ultima relazione della Commissione
presentata a sostegno del processo conferma queste conclusioni positive ed
indica che si sono realizzati progressi sostanziali, anche nel campo delle
riforme strutturali. L'attenzione andrebbe ora consacrata alla modernizzazione
delle politiche nazionali e all'attuazione concreta delle riforme delle
istituzioni di istruzione superiore in Europa.
Le principali riforme di Bologna sono imperniate su:la struttura basata sui  tre cicli d'insegnamento
(laurea, laurea specialistica e dottorato), 
l'assicurazione di qualità nell'istruzione superiore e 
il riconoscimento delle qualifiche e dei periodi di studio.
Nel loro insieme queste iniziative di riforma hanno creato nuove
opportunità per le università e gli studenti. L'inaugurazione,
avvenuta l'anno scorso, del Registro europeo di certificazione della
qualità dell'istruzione superiore, contribuisce ad accrescere la
visibilità dell'istruzione superiore europea e la fiducia nelle istituzioni
e nei programmi in Europa e nel mondo.
Esprimendosi sull'imminente riunione Ján Figel’, Commissario
europeo responsabile per l'istruzione, la formazione, la cultura e la
gioventù, ha affermato: "Il processo di Bologna ha portato a una maggiore
compatibilità e comparabilità dei sistemi dell'istruzione superiore.
Tra l'altro, esso ha fatto dell'Europa una destinazione più attraente per
gli studenti di altri paesi. Anche se c'è ancora del lavoro da compiere per
raggiungere gli obiettivi che ci siamo fissati nel 1999, dobbiamo darci da fare
in continuazione per affrontare le nuove sfide, in particolare considerata
l'attuale crisi economica. L'istruzione superiore è chiamata a svolgere un
ruolo chiave a sostegno di una ripresa economica sostenibile e dell'innovazione.
Le università devono modernizzarsi, cosa questa che è ampiamente
riconosciuta dai governi non solo in Europa, ma nel mondo, e questa
consapevolezza conferisce al processo di Bologna il sostegno essenziale di cui
ha bisogno per avere successo."
Una recente indagine Eurobarometro condotta tra gli studenti
dell'istruzione superiore indica che questi auspicano un più ampio accesso
all'istruzione superiore e un'apertura delle università a cooperazioni con
il mondo del lavoro e con l'apprendimento permanente. Ad esempio, una stragrande
maggioranza (97%) degli studenti ritiene che sia importante conferire agli
studenti le conoscenze e le abilità di cui avranno bisogno per affermarsi
sul mercato del lavoro.
Una grande maggioranza (87%) ha concordato sull'importanza che le istituzioni
di istruzione superiore promuovano l'innovazione e una mentalità
imprenditoriale tra gli studenti e il personale, e che vi sia la
possibilità di collocamenti lavorativi in imprese private nel contesto
di un programma di studio. Cresce il numero di studenti che desiderano
studiare all'estero e una maggioranza di essi vorrebbe maggiori informazioni
sulla qualità delle istituzioni di istruzione superiore al fine di operare
scelte informate per quanto concerne i loro studi. 
La Commissione europea collabora con gli Stati membri e con il settore
dell'istruzione superiore per aiutare a portare avanti l'agenda di
modernizzazione delle università nel quadro della Strategia di Lisbona
per la crescita e l'occupazione. Un sostegno a tal fine proviene dal
Programma di apprendimento permanente (azioni Erasmus), dal 7° Programma
quadro per la ricerca e dal Programma per la competitività e l'innovazione,
nonché dai Fondi strutturali e tramite prestiti della Banca europea per gli
investimenti (BEI). 
La Commissione promuove anche concretamente le riforme nel campo
dell'istruzione superiore che vengono realizzate anche fuori dall'Unione, per il
tramite delle sue politiche e dei suoi programmi esistenti; un sostegno per i
paesi viciniori dell'UE è disponibile ad esempio attraverso il programma
Tempus. Le relazioni con gli altri paesi partner sono coadiuvate da tutta una
serie di programmi di cooperazione bilaterale o multilaterale: UE-USA/Canada,
EDULINK, ALFA per l'America latina e il nuovo programma Nyerere per l'Africa. Va
ricordato inoltre il programma Erasmus Mundus che eroga borse di studio
agli studenti di tutto il mondo per consentire loro di frequentare programmi
integrati di master in diversi paesi europei. La nuova fase del programma
comprende anche gli studi di dottorato. La cooperazione con le istituzioni extra
europee è assicurata anche dal 7° programma quadro di ricerca dell'UE
con il sostegno alle attività di ricerca condotte dalle istituzioni di
istruzione superiore. Le azioni Marie Curie danno l'opportunità a singoli
ricercatori di partecipare a un gruppo di ricerca in un altro paese. 
Per saperne di più:
Commissione europea: MEMO/09/170
[domande ricorrenti su Bologna], 22 aprile 2009
Commissione europea: MEMO/09/172
[relazione Eurydice], 22 aprile 2009
Commissione europea: MEMO/09/171
[Eurobarometro], 22 aprile 2009
Commissione europea: Istruzione
superiore
Commissione europea: Istruzione superiore: Bologna
Sito web ufficiale del processo di
Bologna
Conferenza
ministeriale Bologna, Louvain-la-Neuve e Leuven, 28-29 aprile 2009
[1] Sono stati invitati i
seguenti paesi: Marocco, Tunisia, Egitto, Etiopia, Senegal, Tanzania, Sudafrica,
Israele, Giordania, Kazakhstan, Kyrgyzstan, India, Cina, Giappone, Vietnam,
Australia, Nuova Zelanda, Brasile, Messico, Stati Uniti e
Canada.[2] Albania,
Andorra, Armenia, Austria, Azerbaijan, Belgio, Bosnia Erzegovina, Bulgaria,
Croazia, Cipro, Repubblica ceca, Danimarca, Estonia, Finlandia, Francia,
Georgia, Germania, Grecia, Santa sede, Ungheria, Islanda, Irlanda, Italia,
Lettonia, Liechtenstein, Lituania, Lussemburgo, Malta, Moldova, Montenegro,
Paesi Bassi, Norvegia, Polonia, Portogallo, Romania, Federazione russa, Serbia,
Repubblica slovacca, Slovenia, Spagna, Svezia, Svizzera, ex Repubblica iugoslava
di Macedonia, Turchia, Ucraina, Regno Unito.
