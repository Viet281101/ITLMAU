IP/09/57
Bruxelles, 15 gennaio 2009Mercato lattiero: la Commissione propone
misure supplementari in aiuto al settore lattieroIn seguito al recente crollo dei prezzi del latte e
dei prodotti lattiero-caseari, il commissario per l'Agricoltura Mariann Fischer
Boel ha oggi assicurato che saranno introdotte nuove misure a sostegno del
mercato. La prossima settimana la Commissione reintrodurrà le restituzioni
all'esportazione per il burro, il formaggio e il latte in polvere, intero e
scremato. Quando in marzo inizieranno gli acquisti all'intervento di burro e
latte scremato in polvere, la Commissione s'impegna ad acquistare, se
necessario, quantità maggiori di quelle che verranno stabilite mediante
regolari gare d'appalto. Ha inoltre reintrodotto in novembre, prima di quanto
fosse normalmente previsto, l'ammasso privato per il burro, applicabile a
partire dal 1° gennaio 2009 e valido anche per il burro prodotto in
dicembre. 
"La pesante caduta dei prezzi del latte degli ultimi mesi ha colto molti di
sorpresa," ha dichiarato il commissario Fischer Boel. "L'inquietudine dei
produttori è evidente, come ho avuto modo di constatare parlando con molti
di loro durante i miei viaggi nei vari Stati membri. È ora che l'Unione
europea venga in aiuto. Le misure introdotte nella revisione della PAC daranno
un forte impulso al settore lattiero-caseario, ma occorre che facciamo qualcosa
fin da adesso perché la revisione si applicherà solo a partire dalla
prossima stagione. Sono fermamente convinta che le misure proposte oggi
contribuiranno in ampia misura a stabilizzare il mercato." 
In seguito allo straordinario aumento del prezzo del latte e dei prodotti
lattiero-caseari nel 2007 e all'inizio del 2008, la situazione del mercato
lattiero si è ora completamente invertita. Con l'aumento dell'offerta nel
mercato mondiale e la riduzione della domanda nel mercato interno, i prezzi dei
prodotti lattiero-caseari sono stati spinti al ribasso, vicino se non
addirittura sotto ai livelli d'intervento. È evidente che il prezzo pagato
ai produttori lattieri segue la stessa evoluzione e ai netti cali già
registrati ne seguiranno probabilmente altri. 
Per quanto riguarda l'intervento, l'acquisto di burro e latte scremato in
polvere riprenderà il 1° marzo (per cui potrà beneficiarne la
produzione di febbraio) e rimarrà in vigore fino alla fine di agosto. Le
prime 30 000 tonnellate di burro e 109 000 tonnellate di latte
scremato in polvere saranno acquistate ad un prezzo prestabilito (prezzo
d'intervento). Poiché prevediamo che tale quantità di burro sarà
assorbita molto rapidamente, occorrerà sostenere il mercato al di là
di questo limite. Come è stato stabilito nella revisione della PAC, è
possibile accettare quantità maggiori a prezzi che saranno fissati mediante
bandi di gara quindicinali. Il commissario Fischer Boel ha chiesto ai servizi
della sua direzione generale di preparare una decisione, da presentare al
comitato di gestione, che preveda il ricorso a questo meccanismo nel caso in cui
si raggiungesse il limite di 30 000 t per il burro e di 109 000 t per
il latte in polvere, onde evitare che sia sospeso l'intervento in questo periodo
di prezzi bassi.
Per quanto concerne le restituzioni all'esportazione, è venuto il
momento di riattivare questo strumento. Un periodo costante di prezzi alti nel
mercato mondiale ci aveva indotto a sospendere, da giugno 2007, le restituzioni
all'esportazione. In questo momento, con i prezzi del mercato mondiale al di
sotto dei prezzi d'intervento e di mercato dell'UE, i nostri esportatori non
riescono più ad essere competitivi. La loro situazione è peraltro
aggravata dalle ulteriori difficoltà legate alla crisi finanziaria e del
credito.  Le restituzioni all'esportazione saranno ripristinate non solo per il
burro e il latte scremato in polvere, ma anche per tutti gli altri prodotti
lattiero-caseari che erano ammessi a beneficiarne in passato, in particolare il
latte intero in polvere e il formaggio. Le restituzioni per il burro e il latte
scremato in polvere sono fissate mediante gara e la prossima serie di offerte
verrà decisa la prossima settimana. Le gare saranno indette più
spesso, passando da una a due volte al mese, per rendere più efficiente il
sistema.
Come in passato, il ricorso alle restituzioni all'esportazione avverrà
nel rispetto dei nostri diritti e degli obblighi in quanto membri dell'OMC.
L'ammontare specifico delle restituzioni dipenderà dalle offerte che
perverranno dal settore commerciale e sarà determinato in base ai consueti
criteri obiettivi, per far sì che si concedano solo le restituzioni
necessarie.
Con queste misure la Commissione intende inviare un segnale chiaro ai
produttori lattieri e al settore lattiero-caseario, per dimostrare loro che
è pronta ad avvalersi senz'indugio di tutti gli strumenti di cui dispone
per sostenere il mercato e i redditi dei produttori.
