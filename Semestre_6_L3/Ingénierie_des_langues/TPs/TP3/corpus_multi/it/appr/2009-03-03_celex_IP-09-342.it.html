IP/09/342
Bruxelles, 3 marzo 2009La Commissione europea finanzierà la
coalizione finanziaria europea per combattere la diffusione di immagini
pedopornografiche su InternetIl vicepresidente Jacques Barrot, commissario
responsabile del portafoglio Giustizia, Libertà e Sicurezza, ha annunciato
oggi che la Commissione stanzierà fino a 427 000 euro per le attività
della coalizione finanziaria europea contro la pedopornografia su Internet.Posta sotto la guida del "Child exploitation and online protection centre"
(CEOP, l'organo di polizia britannico per la tutela contro lo sfruttamento
sessuale dei minori) e finanziata dalla Commissione europea, la coalizione
è un gruppo informale composto da attori pubblici e privati (autorità
di polizia, operatori finanziari, fornitori di servizi Internet, ONG e altri
partner) che collaborano alla lotta contro la pedopornografia. 
MasterCard, Microsoft, PayPal, VISA Europe e l'ONG Missing Children Europe
sono alcuni dei membri fondatori della nuova coalizione, cui hanno aderito in
qualità di membri consultivi Allen and Overy e ICMEC (il centro
internazionale per i bambini scomparsi e sfruttati). Per quanto riguarda
l'attività di contrasto, figurano tra i membri fondatori della coalizione
Europol e la Polizia postale e delle comunicazioni italiana.
La coalizione è stata varata oggi durante una conferenza stampa presso
il CEOP alla presenza del vicepresidente Jacques Barrot.
La Commissione stanzierà fino a 427 000 euro di finanziamenti per
le attività della coalizione, il cui fine è riunire tutti i partner
impegnati a combattere la distribuzione commerciale di immagini
pedopornografiche su Internet. La coalizione contribuirà a individuare e
proteggere le vittime, a localizzare e arrestare i criminali – pedofili e
quanti traggono profitto dalla vendita delle immagini – e, soprattutto, a
confiscare i proventi di tali attività criminose. Sarà così
impedito l'acquisto di materiale pedopornografico con carte di credito o altri
sistemi di pagamento elettronico. Tra breve inoltre, la Commissione
presenterà proposte per aggiornare e rafforzare la decisione quadro del
Consiglio relativa alla lotta contro lo sfruttamento sessuale dei bambini e la
pornografia infantile.
Sottolineando l'importanza di questa iniziativa, Jacques Barrot ha
dichiarato: "Sono assolutamente determinato a far sì che i minori godano
della massima protezione contro tutte le forme di criminalità e
sfruttamento. È un dato di fatto che la rapida espansione di Internet ha
aperto le porte a un importante mercato criminale di immagini pedopornografiche.
La coalizione finanziaria europea contribuirà a individuare e proteggere le
vittime e, soprattutto, a confiscare i proventi di queste attività
criminose. Per essere pienamente efficace, però, la coalizione deve avere
più partner, compresi gli Stati membri, e io sono pronto a dar loro pieno
appoggio."
