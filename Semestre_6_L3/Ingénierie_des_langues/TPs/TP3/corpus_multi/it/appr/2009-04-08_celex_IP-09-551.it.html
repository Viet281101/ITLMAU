IP/09/551
Bruxelles, 8 aprile 2009La Commissione stabilisce mete più
ambiziose per accelerare i pagamenti delle sovvenzioni e degli appalti
comunitariÈ stata adottata in data odierna un'iniziativa
che introduce obiettivi nuovi e più ambiziosi riguardo al pagamento dei
fondi UE gestiti direttamente dalla Commissione europea. Le proposte mirano a
intensificare le misure attualmente in vigore e ad accelerare i flussi di
liquidità in direzione dei beneficiari (spesso piccole imprese e
autorità di gestione locali). Riguardano fondi per un importo totale di 15
miliardi di euro che prevedono termini di pagamento specifici, in settori come
la ricerca, l'istruzione e la gioventù, l'energia e i trasporti. Uno degli
obiettivi principali è quello di ridurre da 30 a 20 giorni i termini per il
prefinanziamento iniziale di sovvenzioni e appalti comunitari. Le proposte
completano recenti decisioni volte ad accelerare i pagamenti nei progetti dei
Fondi strutturali, secondo quanto annunciato nel piano europeo di ripresa
economica (IP/08/1983),
nonché proposte finalizzate a contrastare i ritardi nei pagamenti nelle
operazioni commerciali (IP/09/552).
Dalia Grybauskaitė, Commissario europeo per la programmazione
finanziaria ed il bilancio, ha dichiarato: "con la proposta odierna si cerca
di ottenere il più possibile dalle vigenti norme finanziarie per accelerare
415 000 pagamenti diretti effettuati ogni anno dalla Commissione”.
Il Commissario ha sottolineato la tempestività della proposta,
aggiungendo: "la congiuntura economica richiede misure immediate che
contribuiscano ad alleggerire la situazione dei beneficiari di sovvenzioni.
Questa iniziativa aprirà anche la strada a futuri cambiamenti delle norme
finanziarie dell'UE, previsti per il 2010". 
Scopo principale della comunicazione è ridurre i termini per il
prefinanziamento o il pagamento iniziale da 30 a 20 giorni. Si tratta dei
più semplici tra i pagamenti, in quanto non richiedono documentazione o
pratiche burocratiche complesse, e rappresentano circa 9,5 miliardi di euro. Per
gli altri pagamenti gestiti centralmente (pari all'incirca a 5,5 miliardi di
euro), l'obiettivo è di ridurre i termini da 45 a 30 giorni, allineando i
pagamenti della Commissione europea alla direttiva relativa alla lotta contro i
ritardi di pagamento nelle transazioni commerciali. La Commissione
incoraggerà inoltre i suoi servizi a ricorrere più spesso a tassi e
importi forfettari per le sovvenzioni e gli appalti a gestione centralizzata.Semplificare le procedure generali prima dell'avvio dei progetti può
contribuire ad accelerare i pagamenti: saranno quindi introdotte misure che
offrano ai servizi della Commissione la possibilità di bandire gare
d'appalto per periodi di due anni invece che singole gare e di ricorrere a bandi
standard. Per rendere più veloci i pagamenti è importante anche la
condivisione di competenze ed esperienze: la Direzione generale del Bilancio
della Commissione (DG BUDG) aiuterà più attivamente altri servizi a
rispettare le varie condizioni richieste per ripartire rapidamente le loro
risorse di bilancio. Ovunque possibile sarà incentivata l'introduzione di
procedure accelerate per le sovvenzioni e i contratti.
I servizi della Commissione saranno tenuti a riferire periodicamente in
merito al conseguimento di tali obiettivi nelle loro relazioni annuali di
attività.
