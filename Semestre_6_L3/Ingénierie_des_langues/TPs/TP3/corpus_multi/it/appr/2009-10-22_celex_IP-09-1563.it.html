IP/09/ 1563   Bruxelles, 22 ottobre 2009  La Commissione europea avvia una riflessione su un mercato unico del digitale per i contenuti creativi online  La Commissione europea ha pubblicato oggi un documento di riflessione sulla sfida costituita dalla creazione di un mercato unico del digitale a livello europeo per i contenuti creativi, come i libri, la musica, i film o i videogiochi. Secondo studi condotti dalla Commissione, un mercato realmente unico e senza frontiere per i contenuti creativi online consentirebbe di quadruplicare le entrate al dettaglio di tale settore produttivo, a condizione che le imprese e le autorità pubbliche adottino misure favorevoli al consumatore e chiare (cfr.  IP/07/95  ). L'offerta di contenuti digitali presenta pertanto notevoli opportunità per l'Europa, ma anche una serie di sfide. In primo luogo, la distribuzione digitale di prodotti e servizi culturali deve ancora superare ostacoli regolamentari e territoriali suscettibili di bloccare la creatività e l'innovazione. Inoltre, le pratiche di download illegale su vasta scala possono compromettere lo sviluppo di un mercato unico economicamente valido per i contenuti digitali ed è opportuno promuovere maggiormente le offerte transfrontaliere legali. In tale contesto, il documento di riflessione, redatto congiuntamente dai servizi dei commissari Reding e McCreevy, illustra le sfide attuali per tre categorie coinvolte - titolari dei diritti d'autore, consumatori e utenti commerciali – e invita tutte le parti interessate a partecipare a un ampio dibattito sulle possibili risposte a livello europeo. Le osservazioni vanno inviate entro il 5 gennaio 2010.  " I diritti d'autore e Internet costituiscono due motori efficaci per la creatività e l'innovazione a vantaggio di tutti gli Europei. Questi due elementi devono essere combinati nel nuovo progetto per un mercato unico del digitale competitivo e vivace. Il mercato unico del digitale può essere sviluppato soltanto con la collaborazione dei creatori di contenuti e della generazione nata con il digitale che costituisce una popolazione di consumatori interessati e innovativi " ha affermato Viviane Reding, commissario responsabile per la società dell'informazione e i media. "La mia principale priorità per i prossimi anni è di lavorare, in collaborazione con altri commissari, per l'attuazione di un quadro giuridico semplice e adeguato alle esigenze dei consumatori che permetta di rendere disponibili i contenuti digitali nell'ambito dell'UE e prevedere nel contempo una solida tutela del diritto d'autore e un'equa remunerazione dei creatori di contenuti."  " La protezione della proprietà intellettuale e industriale – diritti d'autore, brevetti, marchi o disegni – è al centro di un'economia basata sulla conoscenza ed è essenziale per migliorare la competitività dell'Europa. Si tratta di una riforma prioritaria che deve essere attuata sulla base di principi economici solidi, non solo di concetti giuridici, e essere incentrata su soluzioni che stimolano l'innovazione e gli investimenti nella vita reale " detto Charlie McCreevy, commissario UE responsabile del mercato interno.   La Commissione europea ha lanciato oggi un documento di riflessione su un mercato unico europeo del digitale e una consultazione pubblica con l 'invito a presentare idee originali allo scopo di rendere più vivace il mercato della distribuzione online dei contenuti creativi.  Nel documento si mette in evidenza l'importanza del diritto d'autore a sostegno della creatività nel patrimonio culturale europeo.  La Commissione ha sottolineato la necessità di norme specifiche a favore dei consumatori e della concorrenza per creare un autentico mercato unico dei contenuti creativi su internet.  A tal fine, essa ha indicato tre settori in cui occorre operare a livello legislativo per:    garantire che la creatività sia ricompensata, in modo che creatori e titolari dei diritti d'autore nonché il pluralismo culturale dell'Europa possano prosperare nel mondo digitale;    offrire ai consumatori mezzi legali, dai costi chiaramente definiti, per accedere tramite le reti digitali a una vasta gamma di contenuti in qualsiasi luogo e momento;    assicurare ai nuovi modelli aziendali e alle soluzioni innovative condizioni di concorrenza omogenee per la distribuzione dei contenuti creativi nell'UE.    In Europa, il settore culturale e creativo (che include il contenuto di pubblicazioni come libri, giornali e riviste, opere musicali e registrazioni sonore, film, video a richiesta e videogiochi) genera un volume d'affari di oltre 650 miliardi di euro all'anno, contribuisce per il 2,6% al PIL dell'UE e occupa oltre il 3% della forza lavoro dell'UE. I politici europei hanno pertanto la responsabilità di tutelare i diritti d'autore, segnatamente in un contesto economico e tecnologico in mutazione.   Nell'ambito del dibattito in corso sulle priorità concernenti un' agenda europea del digitale e per contribuire a discussioni simili attualmente condotte a livello nazionale, la Commissione desidera ora porre l'accento su soluzioni pratiche per incoraggiare nuovi modelli aziendali, promuovere le iniziative industriali e le soluzioni innovative nonché sull'eventuale necessità di armonizzare, aggiornare o rivedere la regolamentazione applicabile del mercato unico europeo. Contesto  In un discorso del 9 luglio, il commissario Reding ha esposto la propria visione per un 'ambiziosa agenda europea del digitale (   SPEECH/09/336   ). Il documento di riflessione pubblicato oggi costituisce la base di tale agenda in quanto sintetizza i risultati di due consultazioni pubbliche (cfr.   IP/06/1071   e   IP/08/5   ), della "Piattaforma per i contenuti online" della Commissione (relazione finale sul sito   http://ec.europa.eu/avpolicy/docs/other_actions/col_platform_report.pdf   ) e di altre iniziative della Commissione in tale ambito (cfr. la relazione su opportunità e barriere nel commercio al dettaglio online ["Report on Opportunities and barriers to online retailing"] del Gruppo di lavoro sul commercio on-line,    IP/08/1338    e   http://ec.europa.eu/competition/sectors/media/online_commerce.html   nonché la dichiarazione comune del 19 ottobre 2009 dei partecipanti a tale gruppo di lavoro riguardo ai principi generali in materia di diffusione della musica in linea,   IP/09/1548   ).  Il documento di riflessione dei servizi della Commissione "Creative Content in a European Digital Single Market: Challenges for the Future" (Contenuti creativi nel mercato unico europeo del digitale: sfide per il futuro) può essere consultato sul seguente sito:     http://ec.europa.eu/avpolicy/other_actions/content_online/index_en.htm
