IP/09/351
Bruxelles, 4 marzo 2009La Commissione invita i leader dell’UE
a rimanere uniti per affrontare la crisi, ad attuare speditamente la riforma del
mercato finanziario e ad assumere un ruolo guida a livello mondiale in occasione
del G20La Commissione europea invita i leader
dell’Unione ad intensificare ulteriormente la loro azione coordinata a
livello europeo per lottare contro la crisi economica. Nella sua comunicazione
per il Consiglio europeo del 19-20 marzo, la Commissione presenta proposte volte
a rafforzare il notevole sostegno di cui stanno già beneficiando l'economia
reale e l'occupazione. La comunicazione della Commissione illustra una riforma
globale del sistema finanziario basata sulla relazione del gruppo de
Larosière, da cui risulta come un impegno chiaro e unanime per questo
ambizioso programma possa aiutare l'UE ad assumere un ruolo guida a livello
mondiale in occasione del vertice del G20 che si terrà il 2 aprile a
Londra.
Il Presidente della Commissione José Manuel Barroso ha dichiarato:
“Il Consiglio europeo di primavera deve inviare un segnale forte ai
cittadini, alle imprese e al mondo. Certo che possiamo sormontare questa crisi.
Certo che l’Europa possiede la coesione, la sicurezza e la determinazione
necessarie per vincere questa battaglia. Dobbiamo attuare il piano di ripresa
approvato in modo deciso e coordinato. Dobbiamo sfruttare appieno il mercato
unico. Oggi chiediamo ai leader dell'Unione di approvare un piano d’azione
globale, di fare tutto il possibile per proteggere i nostri cittadini dalla
disoccupazione, di risanare i mercati finanziari sulla base della relazione de
Larosière e di permettere all’Europa di guidare il processo mostrando
l’esempio e dando prova di persuasione in previsione del vertice G20 di
Londra.
Il sistema bancario
La comunicazione della Commissione inizia con un riepilogo delle misure
adottate dall’autunno del 2008, che hanno scongiurato il crollo del
settore bancario europeo evitando un numero incalcolabile di fallimenti e di
perdite del posto di lavoro. La comunicazione esorta gli Stati membri ad agire
rapidamente per far rinascere la fiducia e ripristinare il flusso di prestiti
bancari, applicando in particolare gli orientamenti sulla rimozione degli attivi
deteriorati dai bilanci delle banche pubblicati il 25 febbraio dalla
Commissione.
Regolamentazione e vigilanza finanziaria
La Commissione approva i principi chiave definiti dal gruppo de
Larosière e chiede ai leader dell’UE di fare altrettanto. Auspica un
sistema di vigilanza che combini un monitoraggio molto più rigoroso a
livello dell'UE pur continuando a conferire un ruolo ben definito alle
autorità di vigilanza nazionali. Sostiene la proposta del gruppo di
istituire un organismo di allarme rapido che faccia capo alla BCE e sia
incaricato di individuare e gestire i rischi sistemici. Appoggia la
raccomandazione del gruppo sulla necessità di definire un nucleo
armonizzato di standard da applicare in tutta l’UE.  
In aprile la Commissione presenterà iniziative, già in
preparazione, riguardanti hedge fund, private equity e strutture retributive.
Dopo una valutazione d’impatto, la Commissione sottoporrà al
Consiglio europeo di giugno un calendario dettagliato per ulteriori misure
basate sulla relazione de Larosière. In autunno, la Commissione
presenterà proposte sul nuovo quadro di vigilanza e su altre questioni come
il rischio di liquidità e il leverage eccessivo, l’ulteriore
rafforzamento della tutela dei titolari di depositi e di polizze e sanzioni
efficaci contro i comportamenti scorretti. 
L’economia reale
La comunicazione mette in luce i primi risultati positivi del piano europeo
di ripresa economica. Il sostegno finanziario globale all'economia proveniente
dalle misure europee e nazionali e dagli stabilizzatori automatici ammonta
almeno al 3,3% del PIL per il periodo 2009-2010. Un allegato sintetizza 500
misure nazionali, che giudica globalmente conformi ai principi secondo i quali
l’azione di risanamento deve essere tempestiva, mirata e temporanea. 
La Commissione invita i leader dell’UE ad approvare principi chiari per
un ulteriore intervento in linea con il mercato unico, con l'apertura dei
mercati a livello internazionale, con la costruzione di un'economia a basse
emissioni di carbonio e con il ritorno, appena possibile, a finanze pubbliche
sostenibili.
La Commissione esorta nuovamente gli Stati membri a decidere l'investimento
mirato di 5 miliardi di euro nelle interconnessioni energetiche e nella banda
larga.
L’occupazione
Il contributo della Commissione invita gli Stati membri a intensificare le
misure volte a combattere la disoccupazione che nel 2010 potrebbe arrivare al
10% - un livello mai registrato dagli anni '90 – e l’esclusione
sociale. Questi sforzi, che contribuiranno anche a mantenere la domanda e a
evitare ulteriori licenziamenti, devono essere un elemento fondamentale dei
piani di sostegno nazionali. La Commissione invita gli Stati membri ad attuare
misure come il sostegno finanziario per i regimi di disoccupazione parziale, un
maggiore sostegno al reddito dei disoccupati, la riduzione dei costi non
salariali per i datori di lavoro e il rilancio degli investimenti per lo
sviluppo delle competenze e la riqualificazione. A livello europeo, la
Commissione chiede di approvare rapidamente la sua proposta di autorizzare un
incremento immediato di 1,8 miliardi di euro dei pagamenti anticipati a titolo
del Fondo sociale europeo.
La Commissione definisce inoltre una roadmap in previsione del vertice
europeo sull’occupazione che si terrà in maggio a Praga, durante il
quale si dovrebbero decidere altre misure concrete per salvare posti di lavoro e
creare occupazione nei settori del futuro. Poco prima del vertice, la
Commissione organizzerà una serie di workshop con tutte le principali parti
interessate nei diversi Stati membri.
Promuovere la ripresa globale: il ruolo guida dell’UE
La Commissione chiede ai leader dell’UE di definire di comune accordo
una serie di settori in cui l’Europa può e deve dar prova di una
forte leadership in occasione del vertice del G20 che si terrà il 2 aprile
a Londra, prendendo spunto dal successo che ha riscosso esprimendosi con voce
unanime al vertice di Washington del novembre 2008. 
L’UE deve mostrarsi unita per dare un impulso al miglioramento del
sistema finanziario e normativo globale, concentrandosi sui seguenti aspetti:
rafforzare la trasparenza e la responsabilità, regolamentare adeguatamente
tutti gli attori finanziari; affrontare le difficoltà causate dalle
giurisdizioni che non collaborano; rilanciare la cooperazione internazionale in
materia di vigilanza e riformare l’FMI, il Forum per la stabilità
finanziaria e la Banca mondiale. 
L’Europa deve inoltre favorire la ripresa globale chiedendo che si
analizzino gli effetti globali delle misure di bilancio adottate finora,
promuovendo l’apertura dei mercati e invitando il vertice di Londra a
varare un’iniziativa multilaterale sul finanziamento degli scambi
commerciali e a ribadire l’impegno assunto a Washington in merito agli
obiettivi di sviluppo del millennio. 
Il testo integrale della comunicazione della Commissione al Consiglio europeo
sarà disponibile al seguente indirizzo:	
http://ec.europa.eu/commission_barroso/president/index_en.htm
