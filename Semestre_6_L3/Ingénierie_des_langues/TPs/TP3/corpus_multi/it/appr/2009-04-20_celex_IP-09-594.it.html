IP/09/594
Bruxelles, 20 aprile 2009Consumatori: la relazione annuale RAPEX 2008
rileva un aumento del numero di prodotti pericolosi
individuatiNel 2008 il numero di
prodotti di consumo pericolosi ritirati dal mercato dell'UE è aumentato del
16% rispetto al 2007 come si legge nella relazione annuale della Commissione sul
sistema comunitario di informazione rapida in merito ai prodotti pericolosi non
alimentari ("RAPEX"). Questo aumento,  da 1605 notifiche nel 2007 alle 1866
dell'anno scorso indica che la capacità del sistema RAPEX si è
potenziata ancora una volta nel 2008 in seguito a un investimento sostanziale di
risorse e di formazione da parte della Commissione europea nonché che le
imprese europee   le cui attività hanno implicazioni per la sicurezza dei
prodotti di consumo si assumono più rigorosamente le loro
responsabilità e sono maggiormente disposte a richiamare dal mercato i loro
prodotti non sicuri. I giocattoli assieme agli articoli di puericultura (ad es.
biciclette, passeggini, lettini e succhiotti), i prodotti elettrici e i veicoli
a motore sono stati protagonisti del maggior numero di notifiche nel 2008.
È cresciuto il numero di notifiche di prodotti di origine cinese inviate
tramite il sistema RAPEX (passate dal 52% nel 2007 al 59% nel 2008). Questa
è una conseguenza della maggiore attenzione da parte delle autorità
preposte alla sorveglianza del mercato per categorie di prodotti risaputamente a
rischio. 
Meglena Kuneva, Commissario responsabile per i consumatori, ha affermato:
"Questa relazione manda un messaggio estremamente chiaro quanto al fatto che non
è il caso di cullarsi sugli allori quando si tratta di sicurezza. La sfida
maggiore per il 2009 consiste nell'assicurare che la sicurezza dei prodotti non
passi in secondo piano in questo periodo di crisi finanziaria, che le imprese
continuino a far fronte ai loro obblighi nei confronti dei consumatori e che gli
Stati membri mettano a disposizione risorse sufficienti per l'attuazione della
normativa. La sicurezza non è un lusso. Questa relazione indica chiaramente
le grandi sfide che dovremmo affrontare e invia un chiaro segnale sul fatto che
non vi è spazio per riduzioni dei costi né vi sono scorciatoie quando
è in ballo la sicurezza. Al contrario, in un periodo di crisi economica,
quando il prezzo diventa un fattore di primo piano per i consumatori, dobbiamo
intensificare gli sforzi e mantenere particolarmente elevato il nostro livello
di vigilanza".
Cresce ancora il numero di  prodotti pericolosi notificati
Il numero complessivo di notifiche trasmesse tramite il sistema RAPEX è
aumentato gradualmente a partire dal 2004 (anno in cui la direttiva sulla
sicurezza generale dei prodotti, che costituisce la base giuridica di RAPEX,
è stata recepita dagli Stati membri nel loro diritto nazionale). In questo
quinto anno di attività il numero di notifiche è quadruplicato
passando da 468 (nel 2004) a 1866 (nel 2008). Nel 2008 il numero di
notifiche è cresciuto del 16% rispetto al 2007. 
L'aumento delle notifiche RAPEX può essere attribuito a un'attuazione
più efficace della normativa per la sicurezza dei prodotti da parte delle
autorità nazionali, a una maggiore consapevolezza delle imprese quanto ai
loro obblighi, a una più stretta collaborazione con i paesi terzi e ad
azioni di messa in rete tra gli Stati membri coordinate dalla Commissione
europea.
Tutti i paesi contribuiscono a RAPEX
Tutti i paesi dell'UE partecipano al sistema RAPEX individuando e notificando
nuovi prodotti pericolosi e assicurando un adeguato follow-up delle informazioni
che ricevono. Dodici di essi hanno intensificato ulteriormente le loro
attività nel sistema notificando un numero maggiore di prodotti pericolosi
che nel 2007. I paesi che hanno presentato il maggior numero di notifiche sono
la Germania (205 notifiche), la Spagna (163 notifiche), la Slovacchia (140
notifiche), la Grecia (132 notifiche) e l'Ungheria (129 notifiche). Le notifiche
inviate da questi paesi ammontano al 50% di tutte le notifiche relative a
prodotti che presentano un grave rischio inviate tramite il sistema.
I giocattoli, gli apparecchi elettrici e i veicoli a motore sono in cima
alla lista
I giocattoli (498 notifiche), gli apparecchi elettrici (169 notifiche) e i
veicoli a motore (160 notifiche) sono da soli all'origine del 53% di tutte le
notifiche presentate nel  2008 in relazione a prodotti che presentano un grave
rischio. Questi risultati sono in linea con i risultati RAPEX del 2007. Nel 2008
i prodotti tessili compresi gli indumenti (con 140 notifiche) sono diventati la
quarta categoria di prodotti più frequentemente notificati tramite
RAPEX.
È aumentato il numero di notifiche relative a prodotti di origine
cinese
Complessivamente 909 notifiche relative a prodotti che presentano un grave
rischio inviate attraverso il sistema RAPEX nel 2008 riguardavano prodotti
fabbricati in Cina. Il numero di prodotti di origine cinese notificati
attraverso RAPEX è aumentato nel 2008 salendo al 59% dal 52% registrato nel
2007. Questa tendenza crescente va vista in relazione a diversi fattori come ad
esempio l'aumento delle importazioni di merci nell'UE dalla Cina, una maggiore
focalizzazione degli interventi attuativi a livello nazionale sui prodotti di
origine cinese, una più efficacie cooperazione tra l'UE e la Cina. 
Le autorità cinesi adottano in misura crescente disposizioni restrittive
sulla base delle informazioni RAPEX trasmesse tramite l'applicazione
"RAPEX-CHINA" (costituita nel settembre 2006). Le misure correttive adottate
dalle autorità cinesi sono notificate alla Commissione sulla base di un
sistema di relazioni trimestrali introdotto nel 2007. Dal momento
dell'attivazione di questa applicazione l'AQSIQ ha indagato 669 notifiche RAPEX.
In 352 casi (53%) le indagini sono sfociate in misure preventive o restrittive
(ad es. divieto/sospensione dell'esportazione, controlli rafforzati sul
fabbricante/esportatore cinese) adottate dall'AQSIQ o, su base volontaria, dal
fabbricante/esportatore cinese.
Per ulteriori informazioni si veda: MEMO/09/167
e http://ec.europa.eu/consumers/safety/rapex/index_en.htm
