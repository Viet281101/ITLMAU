IP/09/693
Bruxelles, 4 maggio 2009Previsioni di primavera 2009-2010: dopo un
2009 difficile, l'economia dell'UE dovrebbe stabilizzarsi per effetto delle
misure di sostegnoSecondo le previsioni di primavera della
Commissione, quest'anno il PIL nell'Unione europea dovrebbe registrare una
flessione del 4% e quindi in generale stabilizzarsi nel 2010. I fattori
principali della recessione sono l'aggravarsi della crisi finanziaria globale,
una forte contrazione del commercio mondiale e l'aggiustamento del mercato
immobiliare che sta avendo luogo in alcune economie. Tuttavia, grazie agli
effetti che le misure di stimolo fiscale e monetario cominciano a sortire, la
crescita dovrebbe almeno in parte riprendere un andamento positivo nel corso del
2010. Il mercato del lavoro ne sarà gravemente colpito, con il tasso di
disoccupazione che nel 2010 dovrebbe raggiungere l'11% nell'UE. Anche il
disavanzo pubblico è previsto in netto aumento: dovrebbe infatti
raggiungere il 7¼% del PIL nel 2010, rispecchiando sia il rallentamento
economico che le misure discrezionali adottate per sostenere l'economia, in
linea con il piano europeo di ripresa economica proposto dalla
Commissione.
"L'economia europea attraversa la recessione più profonda e più
estesa del dopoguerra. Ma le ambiziose misure adottate dai governi e dalle
banche centrali in queste circostanze eccezionali dovrebbero fermare la caduta
dell'attività economica quest'anno e consentire una ripresa l'anno
prossimo. Per conseguire questo obiettivo dobbiamo procedere rapidamente con la
rimozione degli "attivi deteriorati" dai bilanci bancari e ricapitalizzare le
banche ove necessario", ha dichiarato Joaquín Almunia, commissario per
gli affari economici e monetari.
La crescita globale torna ad essere positiva
L'aggravarsi della crisi finanziaria ha comportato una contrazione
dell'attività a livello planetario e un netto calo del commercio mondiale e
della produzione industriale durante l'inverno. La recessione economica ha
colpito un numero crescente di paesi, fra cui paesi emergenti e in via di
sviluppo. Tuttavia, mano a mano che le misure di stimolo fiscale e monetario
cominciano a produrre risultati e la crisi finanziaria si riduce gradualmente,
la crescita del PIL globale dovrebbe tornare ad essere di segno positivo nel
secondo semestre del 2009. Nel 2010 la crescita mondiale dovrebbe raggiungere il
2%.
Recessione grave nell'UE, ma la fine è in vista
La recessione iniziata nel secondo trimestre del 2008 si è aggravata
verso la fine dell'anno, con una flessione del PIL, sia dell'UE che dell'area
dell'euro, di circa l'1½% nell'ultimo trimestre (rispetto allo stesso
trimestre dell'anno precedente). Indagini e dati concreti indicano un ulteriore
peggioramento nel primo trimestre di quest'anno. 
Tutti gli Stati membri sono colpiti dalla recessione, anche se le loro
prospettive variano in funzione dell'esposizione relativa alla crisi
finanziaria, delle dinamiche del mercato immobiliare e del grado di
apertura.
Con lo stabilizzarsi dei mercati finanziari, la rinascita della fiducia degli
investitori e una graduale ripresa dell'attività reale favorita dal
sostegno fiscale e dall'allentamento monetario, la flessione del PIL dovrebbe
stabilizzarsi verso la fine di quest'anno e i tassi di crescita dovrebbero
registrare un modesto incremento positivo nel corso del 2010.
La recessione interessa non solo tutti gli Stati membri, ma anche quasi tutte
le componenti della domanda. Il settore degli investimenti privati risulta
particolarmente colpito a seguito delle ridotte previsioni della domanda, di una
diminuzione netta dello sfruttamento delle capacità e di condizioni di
finanziamento ancora ristrette. Analogamente, le esportazioni hanno subito una
forte contrazione a causa del calo considerevole del commercio mondiale. Mentre
i consumi privati resistono ancora relativamente bene, grazie al calo dei prezzi
del petrolio e all'inflazione più bassa, il reddito reale disponibile
probabilmente diminuirà a seguito del progressivo deterioramento del
mercato del lavoro. Quest'anno solo i consumi statali e gli investimenti
pubblici contribuiranno positivamente alla crescita, grazie in parte alle misure
di stimolo finanziario adottate nell'ambito del piano di ripresa economica
dell'UE.
Mercato del lavoro e finanze pubbliche colpiti duramente
Il mercato del lavoro europeo ha iniziato a dare segni di rallentamento lo
scorso anno, con il consueto sfasamento temporale rispetto al rallentamento
economico. Secondo le previsioni, l'occupazione dovrebbe registrare una
contrazione del 2½% circa sia nell'UE che nell'area dell'euro quest'anno e
di un ulteriore 1½% nel 2010, con la conseguente perdita in questi due anni
di circa 8½ milioni di posti di lavoro a fronte della creazione netta di
9½ milioni di posti di lavoro nel triennio 2006-2008.
Anche le finanze pubbliche sono colpite duramente dalla recessione, con il
disavanzo di bilancio nell'UE che dovrebbe più che raddoppiare quest'anno
(passando dal 2,3% del PIL nel 2008 al 6%) e aumentare ulteriormente nel 2010
(raggiungendo il 7¼%). Il grave deterioramento della situazione di bilancio
generale è in parte dovuto al rallentamento economico stesso, in quanto gli
stabilizzatori automatici sono relativamente ampi in Europa, ma riflette anche
il consistente stimolo finanziario discrezionale effettuato a sostegno
dell'attività economica.
Inflazione temporaneamente molto bassa
L'inflazione ha registrato un calo netto negli ultimi mesi e dovrebbe
continuare a scendere nel secondo e terzo trimestre di quest'anno a seguito di
ulteriori effetti di base, di prospettive economiche poco favorevoli e della
prevista diminuzione dei prezzi delle materie prime. Globalmente, l'inflazione
IAPC dovrebbe essere leggermente inferiore all'1% nell'UE (e all'½%
nell'area dell'euro) nel 2009 e raggiungere un minimo in entrambe le zone nel
terzo trimestre. Dal momento che gli effetti di base dei passati aumenti dei
prezzi dell'energia e dei prodotti alimentari non saranno più inclusi nel
tasso annuale nel prossimo autunno, si prevede che l'inflazione IACP salirà
gradualmente fino a raggiungere l'1¼% circa il prossimo anno.
Permangono incertezze notevoli
Con l'economia mondiale che deve affrontare la recessione più grave
dalla seconda guerra mondiale, le previsioni relative all'economia e
all'inflazione sono soggette a una notevole incertezza. Il rischio di
prospettive peggiori di quelle attese dipende in particolare dall'impatto della
crisi finanziaria e dalla forza dei cicli di retroazione fra i diversi settori
dell'economia. D'altro canto, le misure di stimolo fiscale e monetario
potrebbero rivelarsi più efficaci del previsto nel ripristinare la
stabilità e la fiducia nei mercati finanziari e nel sostenere
l'attività economica. Quanto all'andamento futuro dell'inflazione,
quest'anno i rischi sembrano mantenersi equilibrati per effetto della possibile
evoluzione dei prezzi delle materie prime nonché della tendenza nella
fissazione dei prezzi e delle retribuzioni.
Una relazione più dettagliata è disponibile sul sito:
http://ec.europa.eu/economy_finance/thematic_articles/article14927_en.htm
[ Tabelle disponibili in PDF o Word PROCESSED ]
[ Tabelle disponibili in PDF o Word PROCESSED ]
[ Tabelle disponibili in PDF o Word PROCESSED ]
[ Tabelle disponibili in PDF o Word PROCESSED ]
