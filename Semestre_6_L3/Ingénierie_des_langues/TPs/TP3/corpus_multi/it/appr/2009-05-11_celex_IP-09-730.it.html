IP/09/730
Bruxelles, 11 maggio 2009I presidenti della Commissione e del
Parlamento discutono assieme ai responsabili religiosi europei dei contributi di
natura etica alla governance economica in Europa e nel
mondoQuest'oggi una ventina di alti rappresentanti in
Europa del cristianesimo, del giudaismo e dell'Islam si sono incontrati nella
sede della Commissione europea – su invito del suo presidente, José
Manuel Barroso – per un dialogo informale con l'Unione europea. La
riunione era copresieduta dal presidente della Commissione Barroso e dal
presidente del Parlamento europeo, Hans-Gert Pöttering. L'incontro di
quest'anno verteva su una delle massime sfide in Europa e nel mondo: la crisi
economica e finanziaria, nonché i contributi di natura etica alla
governance economica a livello europeo e mondiale.
Si trattava della quinta riunione annuale dei capi di due istituzioni
dell'Unione con responsabili religiosi. L'iniziativa era stata varata dal
presidente Barroso nel 2005.
Quest'anno, le discussioni vertevano sul tema "Crisi economica e
finanziaria: contributi di natura etica a una governance economica
europea e mondiale". Il presidente Barroso ha dichiarato: "Col progredire
delle crisi finanziaria ed economica, diventa sempre più chiaro che è
giunto il momento di riconciliare la governance economica con i nostri
valori etici fondamentali, sui quali il progetto europeo si è andato
costruendo da oltre 50 anni. La Commissione ha assunto al riguardo iniziative di
rilievo, sopratutto in materia di regolamentazione del mercato finanziario,
nell'intento di incentivare il senso di responsabilità e la
sostenibilità nelle nostre economie.
"I cittadini dell'Unione europea stanno attraversando tempi estremamente
difficili sotto il profilo economico" – ha sottolineato il presidente del
Parlamento europeo Hans-Gert Pöttering. 
"È in periodi come questo che il sistema di valori su cui l'intera
comunità di popoli europei e il principio di solidarietà sotteso
all'Unione hanno bisogno di essere messi in evidenza. Le soluzioni comuni che
stiamo cercando devono radicarsi nella dignità degli uomini e garantire che
si tenga conto di tutti gli strati della società. Il contributo delle
religioni e delle chiese da questo punto di vista è essenziale. Molto
spesso esse si impegnano fattivamente a favore delle persone più
vulnerabili nelle nostre società."
I partecipanti all'incontro hanno esortato l'Unione europea, attraverso le
sue iniziative, a coordinare, incentivare e orientare l'azione volta a
rafforzare la regolamentazione finanziaria, a imprimere nuovo slancio
all'economia e a operare a favore dell'occupazione in Europa e nel resto del
mondo. Essi hanno sottolineato altresì l'esigenza di garantire che la
giustizia sociale costituisca una delle massime priorità in sede di
elaborazione delle politiche, e hanno inoltre rammentato che nel momento in cui
disoccupazione e povertà continuano a crescere a livelli molto preoccupanti
le nostre società dovrebbero riuscire a operare congiuntamente per
sviluppare e varare provvedimenti concreti, atti a contenere gli effetti della
crisi sui cittadini. Da ultimo tutti hanno ribadito il loro impegno per
contribuire a una riattivazione del senso di solidarietà fra europei di
ogni fede e di ogni convincimento, nonché per esortare gli operatori
finanziari ed economici a un comportamento più etico.
Elenco dei partecipanti: vedere MEMO/09/227
