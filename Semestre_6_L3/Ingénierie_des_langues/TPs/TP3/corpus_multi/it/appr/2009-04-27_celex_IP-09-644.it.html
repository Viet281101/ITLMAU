IP/09/644 
Bruxelles, 27 aprile 2009Inizia una nuova era per le politiche
dell'Unione europea a favore della gioventùLa Commissione ha adottato per il prossimo decennio
una nuova strategia per le politiche europee a favore della gioventù.
Intitolata "Investire nei giovani e conferire loro maggiori
responsabilità", questa nuova strategia riconosce in primo luogo che i
giovani sono uno dei gruppi sociali più vulnerabili, in particolare
nell'attuale crisi economica e finanziaria, e in secondo luogo che nella nostra
società soggetta ad un costante invecchiamento i giovani costituiscono una
risorsa preziosa. La nuova strategia è transsettoriale, con azioni a breve
e a lungo termine nei principali settori concernenti i giovani europei, in
particolare l'istruzione, l'occupazione, la creatività e
l'imprenditorialità, l'inclusione sociale, la salute e lo sport, la
partecipazione civica e il volontariato. La nuova strategia sottolinea anche
l'importanza del lavoro giovanile e definisce misure rafforzate per una migliore
attuazione delle politiche a favore della gioventù a livello
dell'UE.
La giovane generazione è una risorsa che si sta riducendo e si prevede
che entro il 2050 diminuirà dall'attuale 20% al 15% della popolazione. I
giovani sono anche una risorsa preziosa e l'attuale crisi economica e
finanziaria mette in particolare evidenza la necessità di coltivare il
nostro giovane capitale umano. Pur disponendo di maggiori opportunità, i
giovani europei di oggi si trovano ad affrontare situazioni difficili, come
l'insuccesso scolastico e la disoccupazione, la povertà e l'esclusione
sociale. 
Sondaggi d'opinione indicano che le questioni che preoccupano maggiormente i
giovani di oggi sono l'istruzione, il lavoro, l'inclusione sociale e la salute.
I giovani europei devono essere posti nella condizione di poter sfruttare le
possibilità offerte loro dalla partecipazione civica e politica, dal
volontariato, dalla creatività e dall'imprenditorialità, dallo sport e
dall'impegno a favore di cause internazionali. Per rispondere a queste sfide e
creare opportunità per tutti i giovani, la Commissione propone una
strategia europea a favore dei giovani rinnovata e di ampia portata.
La strategia "Investire nei giovani e conferire loro maggiori
responsabilità", che rappresenta il seguito dell'agenda sociale rinnovata
presentata dalla Commissione europea nel 2008, ha i seguenti obiettivi:ampliare le possibilità offerte ai giovani nei settori dell'istruzione
e dell'occupazione, 
migliorare l'inserimento sociale e la piena partecipazione dei giovani alla
vita della società e 
sviluppare la solidarietà tra i giovani e la società.
La strategia sottolinea il ruolo importante del lavoro giovanile
nella lotta contro la disoccupazione, l'insuccesso scolastico e l'esclusione
sociale, nel miglioramento delle loro competenze e nelle attività
ricreative.
La Commissione propone l'utilizzo di un approccio transsettoriale per
affrontare tutte le questioni concernenti i giovani; la nuova strategia
definisce le diverse azioni che saranno svolte dalla Commissione e dagli Stati
membri e s'inserisce nella risposta coordinata dell'Unione europea alla crisi
attuale. 
La strategia propone un metodo migliore, semplificato e più flessibile,
per coordinare la politiche a favore dei giovani attuate dagli Stati membri, con
legami più stretti con la strategia di Lisbona per la crescita e
l'occupazione. 
A proposito della nuova strategia dell'UE per la gioventù, Jan Figel',
Commissario europeo per l'istruzione, la formazione, la cultura e la
gioventù, ha dichiarato: "I giovani sono il nostro presente e il nostro
futuro. Dobbiamo compiere uno sforzo concertato per aprire più vie
possibili ai nostri giovani concittadini, in particolare in considerazione
dell'attuale crisi economica e finanziaria. La soluzione consiste nel fornire
loro i mezzi per affrontare le numerose sfide che incontrano nel mondo
globalizzato di oggi. La nostra nuova strategia costituisce una risposta
puntuale a queste sfide, che segna l'inizio di una nuova era nelle politiche per
la gioventù a livello dell'UE." 
La nuova strategia a favore dei giovani è stata adottata dalla
Commissione dopo un'ampia consultazione svolta nel 2008, cui hanno partecipato
autorità nazionali, il Forum europeo della gioventù, organizzazioni
giovanili e altre parti interessate. Anche i giovani sono stati consultati
online e saranno invitati a reagire alle proposte della Commissione in una nuova
fase del dialogo permanente tra l'Unione europea e la gioventù.
Oggi è pubblicata anche la prima "relazione europea sulla gioventù"
della Commissione, contenente dati dettagliati e un'analisi di EUROSTAT. Questa
relazione sarà pubblicata d'ora in poi ogni tre anni e contribuirà a
migliorare le conoscenze di base sulla gioventù.
Per ulteriori informazioni sulle politiche dell'UE a favore dei
giovani:
Sito
Internet della Commissione europea dedicato alla gioventù:
http://ec.europa.eu/youth/index_en.htmPortale
europeo per i giovani:
http://europa.eu/youth/index.cfmRelazione europea sulla gioventù:
http://ec.europa.eu/youth/index_en.htmVedasi:
MEMO/09/201
(Consultazioni che hanno preceduto l'adozione, da parte della Commissione, della
nuova strategia europea per i giovani "Investire nei giovani e conferire loro
maggiori responsabilità") 
MEMO/09/202
(Prima relazione europea sulla gioventù)
MEMO/09/204
(Politiche dell'UE a favore della gioventù: domande frequenti)
