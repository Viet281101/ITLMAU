IP/09/617
Bruxelles, 22 aprile 2009Pesca: dibattito aperto sul futuro della
politica comune della pescaLa Commissione europea ha adottato oggi un Libro
verde sul futuro della politica comune della pesca dell'UE. Il documento
analizza le carenze della politica attuale e avvia un'ampia consultazione
pubblica su come porvi rimedio. I pescatori e i gruppi di interesse del settore,
ma anche la comunità scientifica, la società civile e i cittadini
interessati, sono invitati a reagire entro il 31 dicembre 2009, esprimendo il
loro punto di vista sul futuro assetto della pesca europea. La consultazione
costituisce la prima tappa di un processo che dovrebbe sfociare in una riforma
radicale della politica comune della pesca.
Joe Borg, commissario per gli affari marittimi e la pesca, ha dichiarato al
riguardo: "Le questioni sollevate vertono su aspetti fondamentali dell'attuale
politica e nulla va lasciato al caso. Non puntiamo semplicemente a realizzare
l'ennesima riforma: è giunto il momento di elaborare un sistema moderno,
semplice e sostenibile di gestione della pesca nell'UE, in grado di attraversare
il XXI secolo." 
Il Libro verde adottato oggi persegue un duplice obiettivo: far conoscere le
sfide che il settore ha dovuto affrontare negli ultimi anni e suscitare una
reazione pubblica che possa contribuire all'elaborazione di un sistema di
gestione della pesca basato su un approccio moderno, innovativo e maggiormente
basato sul consenso. Il documento solleva questioni quali: come garantire a
lungo termine la sostenibilità e la vitalità del settore della pesca?
Come adeguare la capacità globale della flotta senza trascurare i problemi
sociali delle comunità costiere? Come promuovere lo sviluppo di una cultura
del rispetto delle norme? Come può la PCP contribuire nel modo più
efficace alla sostenibilità delle attività di pesca esercitate fuori
dalle acque comunitarie?
Il documento analizza tutte le sfaccettature dell'attuale politica della
pesca e spiega la ragione per cui determinati problemi persistono malgrado i
progressi realizzati dalla riforma del 2002. Un aspetto cruciale è
rappresentato dal depauperamento degli stock ittici europei: l'88% di essi,
infatti, è sottoposto ad eccessivo sfruttamento (contro una media globale
del 25%) e il 30% è "al di sotto dei limiti biologici di sicurezza", e non
può quindi riprodursi ad un tasso normale a causa del numero sempre
più ridotto di individui in età riproduttiva. Tuttavia in molte
attività di pesca continuiamo ad operare a livelli due o tre volte più
elevati di quelli che gli stock sarebbero in grado di sostenere. Tale fenomeno,
per lo più riconducibile a un eccesso di capacità della flotta,
rappresenta in ultima analisi uno svantaggio economico: infatti, non solo
contribuisce al depauperamento della risorsa ittica, ma erode progressivamente
la redditività del settore. È necessario trovare soluzioni che
consentano di ricostituire gli stock più depauperati e di garantire nel
contempo che la pesca rimanga una fonte di reddito affidabile per i pescatori.Accanto alla sovraccapacità della flotta, il Libro verde identifica
altre quattro carenze strutturali dell'attuale strategia:la mancanza di precisi obiettivi politici, in particolare per quanto
riguarda la responsabilità ecologica e l'integrazione a problematiche
marittime più ampie;
un sistema decisionale troppo centralizzato e basato su soluzioni di scarso
respiro, che nella maggior parte dei casi vanno a detrimento della
sostenibilità a lungo termine; 
un quadro che non responsabilizza il settore in misura sufficiente; 
l'assenza di una volontà politica di garantire il rispetto dei limiti
imposti all'attività di pesca.Tutte queste problematiche vanno
considerate in un contesto in cui l'Europa importa due terzi del proprio
fabbisogno di prodotti della pesca. 
La Commissione teme che, se nei prossimi anni non si conseguirà una
migliore sostenibilità ecologica della pesca, i mari ne risulteranno
impoveriti e l'industria alieutica smetterà di essere economicamente
redditizia. Se invece la prossima riforma riuscirà a proiettare la politica
comune della pesca nel XXI secolo, i benefici non saranno limitati ai pescatori
o alle comunità costiere, ma saranno percepiti da tutti i cittadini
europei.
Anche se sotto il profilo giuridico la Commissione sarebbe tenuta a rivedere
entro il 2012 solo alcune componenti della PCP, la situazione attuale, in
particolare per quanto riguarda gli stock e la sovraccapacità della flotta,
l'ha convinta della necessità di avviare sin d'ora il processo di riforma.
I risultati della consultazione varata oggi, che si concluderà il 31
dicembre 2009, saranno sintetizzati dalla Commissione nel primo semestre del
2010. Dopo un'ulteriore consultazione dei gruppi di interesse, la Commissione
preparerà quindi una relazione di valutazione dell'impatto e una proposta
di un nuovo regolamento di base. La proposta di regolamento potrebbe essere
presentata al Parlamento europeo e al Consiglio all'inizio del 2011, in vista
dell'adozione nel 2012. 
Ulteriori informazioni e documentazione sono reperibili al seguente
indirizzo:
http://ec.europa.eu/fisheries/reform
