IP/09/642
Bruxelles, 27 aprile 2009Rapporto Barca: il commissario Danuta
Hübner e Fabrizio Barca presentano le proposte per una riforma della
politica di coesione dell'Unione europeaDanuta Hübner, commissario europeo alla
politica regionale, e Fabrizio Barca, dirigente generale presso il Ministero
italiano dell'Economia e delle Finanze, presentano oggi il rapporto Barca,
intitolato "Un'agenda per la riforma della politica di coesione". Preparato su
richiesta del commissario, il rapporto illustra i princìpi di una politica
europea di coesione e formula raccomandazioni per un'ampia riforma basata su
dieci "pilastri". Le proposte del rapporto Barca sono state elaborate in piena
autonomia rispetto alla Commissione e con il contributo di esperti accademici e
di funzionari delle pubbliche amministrazioni nazionali, che nel corso del 2008
hanno tenuto una serie di riunioni. Il rapporto si inscrive nell'ambito
dell'ampia riflessione, iniziatasi nel 2007 con la quarta relazione sulla
coesione economica e sociale, sul futuro della politica di coesione dopo il
2013. 
Secondo Danuta Hübner, "il rapporto Barca conferma che la politica di
coesione è un elemento portante del processo di integrazione europea, deve
porre tutte le regioni in grado di realizzare il loro potenziale di sviluppo
economico e andare a beneficio  di tutti i cittadini, ovunque risiedano. Il
rapporto conferma anche che le riforme introdotte negli ultimi anni vanno nella
direzione giusta. Apre nuove, audaci vie che allargheranno le nostre prospettive
di rinnovamento politico."
Fabrizio Barca ha sottolineato che "dall'analisi fattuale e teorica
condotta nel rapporto emerge la necessità per l'Unione europea di dotarsi
di una politica di sviluppo economico e sociale che risponda ai bisogni
specifici di luoghi molto diversi. L'Unione europea deve  essere in grado di
aprire nuove prospettive e di far fronte alle sfide poste ai suoi cittadini
dall'unificazione dei mercati. Una politica di coesione rinnovata può
contribuire al raggiungimento di questo obiettivo facendo ricorso a metodi di
avanguardia, accentuando l'importanza dei risultati e adottando un moderno tipo
di gestione a più livelli."
La riforma della politica di coesione raccomandata dal rapporto si basa su
dieci "pilastri":
1) Concentrarsi sulle priorità fondamentali  
L'Unione europea, secondo il rapporto Barca, dovrebbe concentrare il 65%
delle sue risorse su tre o quattro priorità essenziali, ripartendole in
misura variabile in funzione delle necessità e delle strategie degli Stati
membri e delle regioni. I criteri di attribuzione dei finanziamenti resterebbero
sostanzialmente quelli attuali, che fanno principalmente riferimento al prodotto
interno lordo pro capite. Una o due delle priorità fondamentali
dovrebbero riguardare l'inclusione sociale, per consentire lo sviluppo di una
"agenda sociale territorializzata". 
2) Un nuovo quadro strategico 
Il dialogo strategico tra la Commissione e gli Stati membri (o in certi casi
le regioni) deve essere potenziato e basarsi  su un quadro strategico europeo
per lo sviluppo, che definisca con precisione princìpi, indicatori e
obiettivi in base ai quali valutare i risultati ottenuti.
3) Una nuova relazione contrattuale, messa in atto e
rapporti
Un nuovo tipo di accordo contrattuale tra la Commissione e gli Stati membri
(un contratto strategico nazionale per lo sviluppo), incentrato sui
risultati e su impegni verificabili.
4) Una gestione più rigorosa delle priorità
fondamentali
La Commissione deve determinare le condizioni che le istituzioni nazionali
devono soddisfare e a cui è subordinata la destinazione delle risorse a
priorità specifiche e deve valutare i progressi compiuti nel raggiungimento
degli obiettivi. 
5) Promuovere una spesa addizionale, innovativa e
flessibile
La Commissione deve rafforzare il principio dell'"addizionalità",
secondo cui la spesa comunitaria non sostituisce la spesa pubblica nazionale, ma
viene ad aggiungersi ad essa, stabilendo un legame diretto con il patto di
stabilità e crescita. Un impegno contrattuale è necessario per
assicurare che le misure siano innovative e aggiungano valore.
6) Promuovere la sperimentazione e mobilitare gli attori localiLa Commissione e gli Stati membri devono favorire la sperimentazione e
conciliare l'incentivazione delle iniziative locali con l'esigenza di evitare la
loro "confisca" da parte di gruppi di interesse. 
7) Promuovere il processo di apprendimento: verso una valutazione
dell'impatto possibile
La definizione e l'applicazione di metodi migliori che permettano di stimare
quali sarebbero state le conseguenze di un mancato intervento consentirebbero di
capire meglio che cosa funziona e potrebbero orientare le azioni da
intraprendere.
8) Rafforzare il ruolo della Commissione come centro di competenzaLa Commissione deve sviluppare competenze più specialistiche e
rafforzare il coordinamento tra le direzioni generali per poter assumere
più estese funzioni e responsabilità nella politica di coesione.
Questo implica notevoli investimenti in risorse umane e cambiamenti
organizzativi.
9) Migliorare la gestione e il controllo delle risorse finanziarieRendere più efficiente la gestione dei Fondi strutturali portando avanti
la semplificazione già in atto e studiando altri mezzi per ridurre i costi
e gli oneri gravanti sulla Commissione, gli Stati membri e i beneficiari.
10: Rafforzare il sistema di equilibrio dei poteri ad alto livello
politico
Rafforzare l'equilibrio dei poteri tra la Commissione, il Parlamento europeo
e il Consiglio con la creazione di un Consiglio per la politica di coesione.
Stimolare il dibattito sui contenuti, i risultati e gli effetti della politica
di coesione. 
Per consultare il testo integrale del rapporto e i documenti preparatori: http://ec.europa.eu/regional_policy/policy/future/barca_en.htm
