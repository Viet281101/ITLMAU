IP/09/609
Bruxelles, 21 aprile 2009Zone svantaggiate: la Commissione
intensifica la collaborazione con le autorità nazionali per semplificare e
rendere più mirati gli aiutiLa Commissione europea ha appena adottato una
comunicazione che apre la strada ad una nuova classificazione delle zone
agricole caratterizzate da svantaggi naturali. La Commissione, con l’aiuto
di esperti scientifici, ha individuato otto parametri pedoclimatici (cioè
relativi al suolo e al clima) che formeranno la base per una classificazione
chiara e oggettiva di tali zone. Tuttavia, prima di presentare una proposta
legislativa, la Commissione ha bisogno di ulteriori dati per valutarne la
fattibilità. Gli Stati membri sono perciò invitati a realizzare
simulazioni, sulla base di dati nazionali, per testare
l’applicabilità di questi parametri. Il nuovo sistema di
classificazione dovrebbe essere operativo nel 2014; nel frattempo rimane in
vigore l’attuale sistema. La revisione non interessa le zone montane
(già classificate in base a criteri oggettivi comuni), né le zone
caratterizzate da svantaggi specifici (come le isole e le fasce costiere) che
sono classificate in base allo specifico svantaggio che le
distingue.
“Occorre razionalizzare la delimitazione delle zone caratterizzate da
svantaggi naturali pregiudizievoli per l’agricoltura e rendere gli aiuti
più mirati. È nell’interesse degli agricoltori e di tutta la
popolazione che queste zone continuino ad essere coltivate per evitare il
degrado ambientale”, ha dichiarato la commissaria per l’agricoltura
e lo sviluppo rurale Mariann Fischer Boel. “L’obiettivo non è
di restringere o di ampliare le zone svantaggiate, ma di definire un metodo di
delimitazione chiaro e trasparente, tenendo in considerazione le
peculiarità di un territorio altrettanto vasto e vario quanto
l’UE”.
Una delimitazione più semplice e trasparente delle zone
Nell’insieme dell’UE si conta oltre un centinaio di criteri
nazionali, molto diversi tra loro, utilizzati per valutare se una zona abbia
diritto a beneficiare dell'indennità ‘zone svantaggiate’.
Questa varietà è stata additata dalla Corte dei conti come potenziale
fonte di discriminazione. La Commissione, con l’aiuto di esperti
scientifici, ha individuato otto parametri
pedoclimatici[1] che potrebbero
costituire la base adatta per una classificazione chiara e oggettiva delle zone
in questione. 
La fattibilità di una nuova delimitazione basata su tali parametri deve
essere tuttavia collaudata mediante simulazioni, che saranno effettuate dagli
Stati membri con l’ausilio di dati nazionali dettagliati.
Aiuti più mirati
Il mantenimento di un’attività agricola sostenibile nelle zone in
cui la coltivazione della terra è resa particolarmente difficile dalle
condizioni del suolo e del clima appare essenziale per la conservazione del
paesaggio, degli habitat naturali e della biodiversità, la prevenzione
degli incendi boschivi e una migliore gestione del suolo e delle risorse
idriche.
Le sovvenzioni dell’UE finalizzate al mantenimento
dell’agricoltura in queste aree dovrebbero essere riservate alle zone
caratterizzate da svantaggi naturali considerevoli e particolarmente
pregiudizievoli per l’agricoltura. Anche le modalità di assegnazione
delle indennità alle aziende agricole dovrebbero essere mirate laddove
è maggiore il rischio di abbandono della terra.
Intensa collaborazione 
La Commissione ha tenuto più di cento riunioni con gli Stati membri e ha
ricevuto 121 contributi in seguito a una consultazione pubblica indetta il 22
maggio 2008. I risultati di questo lavoro sono sintetizzati nella valutazione
d’impatto che accompagna la comunicazione.
La comunicazione adottata oggi coinvolge ulteriormente le istituzioni
dell’UE, le regioni e i gruppi interessati all’uso agricolo del
suolo nell’analisi che dovrebbe sfociare in una nuova delimitazione delle
zone svantaggiate.
Gli Stati membri sono invitati a facilitare l’iter propositivo della
Commissione mediante simulazioni.
Portata limitata
La revisione non interessa le zone montane (già classificate in base a
criteri oggettivi comuni), né le zone caratterizzate da svantaggi specifici
(come le isole e le fasce costiere) che sono classificate in base allo specifico
svantaggio che le distingue.
Prossime tappe
Le autorità nazionali devono trasmettere alla Commissione i risultati
delle simulazioni entro il 21 ottobre 2009. Il nuovo sistema di classificazione
dovrebbe diventare operativo nel 2014.
Ulteriori informazioni
Pagina web della Commissione sulle indennità a favore degli agricoltori
delle zone svantaggiate:
http://ec.europa.eu/agriculture/rurdev/lfa/index_en.htmPagina web della Commissione sulla politica di sviluppo rurale 2007-2013:
http://ec.europa.eu/agriculture/rurdev/index_it.htm[1]	Gli otto parametri sono:
basse temperature, stress da calore, drenaggio, tessitura, pietrosità,
proprietà chimiche e bilancio idrico del suolo, profondità radicale e
pendenza.
