IP/09/472
Bruxelles, 25 marzo 2009La Commissione europea in prima linea contro
la moderna schiavitù e l'abuso sessuale dei minoriLa Commissione europea ha adottato oggi due nuove
proposte legislative dirette a inasprire la lotta contro la tratta degli esseri
umani, l'abuso e lo sfruttamento sessuale dei minori e la pedopornografia.
Destinate a sostituire l'attuale normativa in vigore rispettivamente dal 2002 e
dal 2004, le due proposte garantiranno il pieno allineamento con le norme
europee più elevate, una migliore assistenza alle vittime e un’azione
penale più dura contro gli autori del reato, tenendo conto
anche della rapida trasformazione delle tecnologie nel ciberspazio.
Il vicepresidente Barrot, responsabile del portafoglio Giustizia,
libertà e sicurezza, ha dichiarato: "Vogliamo costruire un'Unione europea
che sia veramente in grado di proteggere i cittadini più vulnerabili contro
le più orribili forme di criminalità. Quando parliamo di tratta degli
esseri umani, parliamo di donne e ragazze ridotte in condizioni di
schiavitù sessuale, di bambini percossi e maltrattati, costretti a
mendicare e a rubare, di giovani costretti a lavorare in condizioni spaventose
per salari da fame. Quando parliamo di abuso e sfruttamento sessuale di minori,
parliamo di delitti orrendi commessi contro bambini, che porteranno con sé
per tutta la vita profonde cicatrice e sofferenze".
Fatti e cifre fondamentali
Secondo l'Organizzazione internazionale del lavoro, sono 1 225 milioni
le persone nel mondo vittime della tratta a livello transnazionale o nei loro
paesi, la maggior parte a fini di prostituzione (43%) o di lavoro (32%). Tra le
vittime dello sfruttamento sessuale forzato a fini commerciali, la stragrande
maggioranza (98%) è costituita da donne e ragazze. I dati a disposizione
lasciano supporre che ogni anno siano diverse centinaia di migliaia le persone
vittime della tratta in direzione dell'UE o all'interno dell'UE. 
Gli studi indicano che in Europa una minoranza significativa di bambini, tra
il 10% e il 20% secondo una stima scientifica documentata, sarà
vittima di violenze sessuali nell'infanzia.
Nel 2008 sono stati individuati più di 1000 siti Internet commerciali e
circa 500 non commerciali con contenuti pedopornografici, il 71% dei quali negli
Stati Uniti. Si calcola che il 20% circa dei siti pedopornografici sia
di tipo non commerciale (prevalentemente "Peer-to-Peer"). 
Secondo stime, il 20% circa in media degli autori di reati
sessuali (con forti differenze tra i diversi profili) tendono a
commettere nuovamente il reato dopo la condanna.
Le nuove proposte
Le due proposte di decisione quadro del Consiglio imporrebbero ai paesi
dell'UE di agire su tre fronti: perseguire gli autori del reato, proteggere le
vittime e prevenire i reati.
La proposta relativa alla lotta contro la tratta degli esseri umani
ravvicina tra loro le normative e le sanzioni penali nazionali e provvede
affinché gli autori del reato siano perseguiti anche se hanno commesso il
fatto all'estero. La proposta permetterà alla polizia di disporre di
strumenti investigativi, come le intercettazioni telefoniche, usati per
combattere la criminalità organizzata. Le vittime riceveranno alloggio e
cure mediche e, se necessario, protezione da parte della polizia in modo che
possano ristabilirsi e che non abbiano timore di testimoniare contro gli autori
dei reati. Saranno poi protette da ulteriori traumi durante il procedimento
penale derivanti, ad esempio, dal ripetersi di audizioni sulla loro esperienza
di vittime dello sfruttamento sessuale. Le vittime riceveranno consulenza
giuridica gratuita nel corso dell'intero procedimento, anche ai fini di una
domanda di indennizzo. La proposta incoraggia l'introduzione di sanzioni contro
i clienti delle persone costrette a offrire servizi sessuali e contro i datori
di lavoro che sfruttano le vittime della tratta e istituisce organi indipendenti
di monitoraggio incaricati di misurare i risultati delle azioni previste.
La proposta relativa alla lotta contro l’abuso e lo sfruttamento
sessuale dei minori agevola l’applicazione di sanzioni nei confronti
degli autori del reato, rendendo penalmente perseguibili nuove forme di abuso
come il cosiddetto “grooming”, ovvero l'adescamento di minori su
Internet a fini di abuso, il fatto di visionare materiale pedopornografico anche
senza scaricare i file o di indurre un minore a posare in atteggiamenti
sessualmente espliciti di fronte a una webcam. I "turisti sessuali" che si
recano all'estero per abusare di minori saranno perseguiti una volta tornati in
patria. I bambini vittime di abusi potranno testimoniare senza doversi trovare
di fronte all'autore del reato in tribunale, in modo da evitare traumi
aggiuntivi, e riceveranno consulenza e assistenza legale gratuita. Ogni
colpevole dovrà sottoporsi a un esame individuale e avere accesso a un
trattamento personalizzato onde evitare il rischio di recidiva. L'interdizione
del condannato dall'esercizio di attività che comportino contatti con
minori dev'essere effettiva e applicata non solo nel paese in cui è stata
pronunciata la condanna, ma in tutta l'Unione. Saranno poi introdotti sistemi
per impedire l’accesso alle pagine Internet contenenti materiale
pedopornografico.
Le due proposte saranno esaminate dal Consiglio dei Ministri dell'UE e, una
volta approvate, dovranno essere recepite nelle normative nazionali.
Il vicepresidente Barrot ha concluso: "Il nostro messaggio è chiaro:
queste forme di criminalità che non conoscono frontiere sono inaccettabili.
L'Europa continuerà a emanare le norme più elevate e più
ambiziose per combatterle".
