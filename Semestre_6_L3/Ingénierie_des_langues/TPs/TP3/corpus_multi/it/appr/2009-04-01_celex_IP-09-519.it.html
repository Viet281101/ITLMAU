IP/09/519
Bruxelles, 1 aprile 2009Adattarsi ai cambiamenti climatici: l'Unione
europea deve prepararsi agli impatti futuriLa Commissione europea ha presentato oggi un Libro
bianco che illustra gli interventi necessari ad aumentare la resistenza
dell'Unione nell'adattarsi al mutamento del clima. Risultati recenti indicano
che l'impatto dei cambiamenti climatici sarà più rapido e più
intenso di quanto previsto dal Gruppo intergovernativo sui cambiamenti climatici
nella relazione del 2007. L'Europa non sfuggirà a tale impatto e deve
pertanto prepararsi a fronteggiarlo. Gli effetti dei cambiamenti climatici
avranno implicazioni diverse da una regione all'altra, il che significa che la
maggioranza delle misure di adeguamento va adottata a livello nazionale e
regionale. Il quadro presentato dalla Commissione definisce una strategia in due
fasi per consentire all’UE di adattarsi agli impatti dei cambiamenti
climatici. La strategia completa le azioni adottate dagli Stati membri con un
approccio integrato e coordinato.
Il commissario europeo per l'Ambiente, Stavros Dimas, ha commentato: "Ogni
anno i cambiamenti climatici si aggravano e diventano più inquietanti.
Dobbiamo lavorare alacremente per ridurre le emissioni di carbonio, ma
nonostante la riduzione delle emissioni, che siamo impegnati a conseguire, i
cambiamenti climatici sono in una certa misura inevitabili. È
pertanto essenziale che si inizi subito il lavoro con i governi, le imprese e le
comunità al fine di sviluppare una strategia di adattamento complessiva per
l'UE e fare in modo che tale adattamento sia integrato nelle politiche
fondamentali dell'Unione." 
Mariann Fischer Boel, commissaria europea per l'Agricoltura, ha affermato:
"L'agricoltura europea risentirà in pieno l'effetto dei cambiamento
climatici. Desidero che gli agricoltori abbiano un'idea chiara delle sfide che
dovranno affrontare e intendo lanciare un dibattito relativo alle misure
specifiche volte ad aiutare i nostri agricoltori ad adattarsi. In particolare,
voglio che adottiamo misure "no regret", che produrranno vantaggi
economici ed ambientali indipendentemente da come si modificherà il clima.
Questi sono gli elementi fondamentali del documento su agricoltura e cambiamenti
climatici che è stato approvato oggi a sostegno del Libro bianco."
La commissaria responsabile della Salute pubblica, Androula Vassiliou, ha
dichiarato: "Con il mutamento dei modelli climatici si rende necessario dedicare
particolare attenzione a rafforzare la vigilanza in materia di salute umana,
animale e vegetale. Inoltre è fondamentale integrare piani d'azione
sanitari per le condizioni climatiche estreme nella pianificazione dei
preparativi delle autorità sanitarie. Dobbiamo anche provvedere
affinché siano valutati gli effetti dei cambiamenti climatici sui gruppi
sociali più vulnerabili. Nel conseguire tali obiettivi è fondamentale
la cooperazione internazionale."
Joe Borg, commissario europeo per la Pesca e gli Affari marittimi, ha
osservato: "Le coste e le zone marine dell'Europa sono le più esposte ai
cambiamenti climatici. Dobbiamo prepararci ad affrontare le sfide future, quali
l'innalzamento del livello del mare, le inondazioni costiere, l'impatto sul
turismo costiero, sui porti e sul trasporto marittimo e anche sulla pesca.
L'importanza degli ecosistemi costieri per la nostra economia è innegabile:
attualmente circa il 50% della popolazione europea vive nelle regioni costiere,
quindi gli sforzi per adattarsi ai cambiamenti climatici sono cruciali e
urgenti."
Un quadro d’azione
Si ritiene che nei prossimi 50 anni i cambiamenti climatici causeranno
effetti profondi su settori economici importanti, quali l'agricoltura,
l'energia, i trasporti, gli ecosistemi, il turismo e la sanità; influiranno
anche sulle famiglie, sulle imprese e su determinati gruppi sociali, in
particolare gli anziani, i disabili e le famiglie a basso reddito.
Il Libro bianco offre un quadro nel cui ambito l'Unione europea e gli Stati
membri possono prepararsi agli effetti dei cambiamenti climatici. La prima fase
della strategia durerà fino al 2012 e consentirà di preparare il
terreno ad una strategia di adattamento complessiva che l’UE attuerà
a partire dal 2013. Quest'ultima sarà dedicata ad approfondire la
comprensione dei cambiamenti climatici e delle possibili misure di adattamento e
ad elaborare modalità volte ad integrare l’adattamento nelle
politiche fondamentali dell’Unione. Le decisioni relative al miglior modo
di adattarsi devono essere fondate su un'analisi solida sotto il profilo
scientifico ed economico, tuttavia il contenuto e le informazioni disponibili
variano molto da una regione all'altra. Il documento mette in risalto la
necessità di un meccanismo di compensazione nell'ambito del quale si
possono scambiare informazioni in merito ai rischi dei cambiamenti climatici, ai
loro effetti e alle migliori pratiche. 
L'impatto dei cambiamenti climatici varierà a seconda della regione e le
zone costiere, quelle di montagna e le pianure alluvionali risulteranno
particolarmente vulnerabili: per tale motivo la maggioranza delle misure di
adattamento verrà realizzata a livello nazionale o regionale. Ruolo
dell'Unione europea sarà quello di sostenere tali sforzi tramite una
strategia integrata e coordinata, in particolare per quanto riguarda le
questioni e le politiche transfrontaliere che sono molto integrate a livello UE.
Ovviamente, l'adattamento ai cambiamenti climatici dovrà essere al centro
di tutte le politiche dell'UE. Tale adattamento deve anche figurare in posizione
predominante nelle politiche esterne dell'Unione al fine di aiutare i paesi
più colpiti e cooperare con i paesi partner su questioni di adattamento
internazionali.
La Commissione inoltre presenta oggi tre documenti di discussione su temi
relativi alle acque, alle coste e all’ambiente marino,
all’agricoltura e alla salute basati sul quadro illustrato nel Libro
bianco.
Adattamento e attenuazione, due facce della stessa medaglia
L'Unione europea è decisa ad adottare provvedimenti rapidi per ridurre
le emissioni di gas a effetto serra. Nondimeno attenuare i cambiamenti climatici
riducendo le emissioni di gas serra non è sufficiente: a questo va
affiancata una risposta complementare nel più breve periodo. Infatti le
conseguenze dei cambiamenti climatici dovrebbero essere più gravi di quanto
previsto e si verificheranno indipendentemente dalle misure di attenuazione che
sono intraprese.
L'Europa deve affrontare tali effetti: sono necessarie misure volte ad
aumentare la resilienza dei sistemi naturali ed umani nei confronti dell'impatto
dei cambiamenti climatici. Nell'UE si stanno realizzando politiche di
adattamento, ma sono spesso attuate in modo frammentario e soltanto in alcuni
Stati membri.
Azioni future
La Commissione istituirà un gruppo direttivo per l'impatto e
l'adattamento che si comporrà di rappresentanti degli Stati membri dell'UE
coinvolti nell'elaborazione dei programmi nazionali e regionali di adattamento e
che consulterà i rappresentanti della società civile e della
comunità scientifica. Sarà sostenuto da gruppi di lavoro tecnici, uno
dei quali sull'agricoltura. Entro il 2011 la Commissione istituirà un
meccanismo di compensazione per lo scambio di informazioni relative all'impatto
dei cambiamenti climatici.
Ulteriori informazioni
Pagina web della Commissione sull'adattamento ai cambiamenti climatici
http://www.ec.europa.eu/environment/climat/adaptation/index_en.htm
Pagina Web della Commissione sull'agricoltura e i cambiamenti climatici 
http://ec.europa.eu/agriculture/climate_change/index_en.htm
Relazione dell'Agenzia europea dell'ambiente n. 4/2008: Impacts of Europe's
changing climate – 2008 indicator-based assessment (Impatti del
cambiamento climatico in Europa - valutazione basata su indicatori 2008 )
http://www.eea.europa.eu/publications/eea_report_2008_4/
