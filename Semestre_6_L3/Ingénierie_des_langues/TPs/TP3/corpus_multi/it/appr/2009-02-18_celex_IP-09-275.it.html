IP/09/275
Bruxelles, 18 febbraio 2009La Commissione propone la creazione di un
Ufficio europeo di sostegno per l'asiloLa Commissione ha adottato oggi una proposta di
regolamento per l'istituzione di un Ufficio europeo di sostegno per l'asilo.
Questa proposta si inserisce nell'ambito del Patto europeo sull'immigrazione e
l'asilo in risposta a una richiesta del Consiglio europeo. Suo scopo è
permettere la rapida creazione di un'agenzia operativa che coordinerà e
rafforzerà la cooperazione fra gli Stati membri in materia d'asilo ai fini
di una maggiore armonizzazione delle diverse prassi nazionali. L'Ufficio
servirà inoltre a far convergere le norme in materia d'asilo vigenti
nell'Unione europea. 
Il vicepresidente Jacques Barrot, commissario responsabile per il
portafoglio Giustizia, Libertà e Sicurezza ha dichiarato: «Stiamo
lavorando attivamente all'instaurazione del sistema comune europeo
d'asilo. A tal fine è indispensabile un'armonizzazione non solo delle
nostre legislazioni, ma anche delle pratiche, ed è importantissimo che i
servizi degli Stati membri competenti in materia d'asilo dispongano di un aiuto
concreto per far fronte alle necessità quotidiane e operative. Le equipe di
sostegno inviate dall'Ufficio permetteranno inoltre di trovare soluzioni alle
situazioni d'emergenza quali gli afflussi massicci di richiedenti
asilo.»
Le attuali modalità d'attuazione del diritto d'asilo mostrano che
esistono grandi divergenze fra le prassi degli Stati membri per quanto riguarda
le domande di protezione internazionale. Un iracheno, ad esempio, ha il 71% di
possibilità di ottenere tale protezione in uno Stato membro e il 2% in un
altro. Il piano strategico sull'asilo adottato nel giugno 2008 dalla Commissione
prevedeva di completare e modificare in modo ambizioso la legislazione europea
in materia di diritto d'asilo: l’azione è tuttora in corso ma va
puntellata rafforzando la cooperazione amministrativa fra gli Stati membri ai
fini di un'armonizzazione delle varie prassi nazionali. 
L'Ufficio sosterrà l'impegno degli Stati membri nell'attuare una
politica d'asilo più coerente ed equa, aiutandoli ad esempio ad individuare
le buone prassi, organizzando formazioni a livello europeo e migliorando
l'accesso a informazioni valide sui paesi d'origine; avrà il compito di
coordinare delle equipe di sostegno composte da esperti nazionali, cui potranno
fare ricorso, su richiesta, gli Stati membri che devono far fronte ad afflussi
massicci di richiedenti asilo nel loro territorio;  fornirà inoltre
assistenza scientifica e tecnica ai fini dello sviluppo della politica e della
legislazione in materia d'asilo.
L'Ufficio di sostegno per l'asilo rivestirà la forma di un'agenzia,
organismo europeo indipendente; la Commissione e gli Stati membri saranno
rappresentati nel consiglio d'amministrazione, che ne è l'organo di
direzione. L'Ufficio lavorerà in stretta cooperazione con le autorità
degli Stati membri competenti in materia d'asilo, e con l'Alto Commissariato
delle Nazioni Unite per i Rifugiati. È inoltre previsto un forum consultivo
per il dialogo con le organizzazioni della società civile. 
Se la proposta della Commissione sarà adottata rapidamente, l'Ufficio
potrà essere istituito e diventare operativo già dal 2010. La sua sede
sarà stabilita in uno degli Stati membri dell'Unione designato dai capi di
Stato e di governo.
