IP/09/740
Bruxelles, 12 maggio 2009Piccoli chip dal grande potenziale: nuove
raccomandazioni dell’UE per garantire il rispetto della privacy da parte
dei codici a barre del XXI secoloI cittadini europei devono poter mantenere il
controllo sui chip intelligenti, che rappresentano un mercato destinato a
crescere del 500% nei prossimi dieci anni, continuando a utilizzarli senza
difficoltà per rendere più semplice la vita di tutti i giorni.
Esistono già oltre 6 miliardi di chip intelligenti, dispositivi
microelettronici che possono essere inseriti in un’ampia gamma di oggetti
di uso comune, dai frigoriferi ai tesserini magnetici per l’autobus.
Grazie alla tecnologia dell’identificazione a radio frequenza (RFID), essi
elaborano automaticamente dei dati quando vengono avvicinati a
“lettori” che li attivano, ne captano il segnale radio e procedono
ad uno scambio reciproco di dati. Si trovano nelle carte magnetiche che
utilizziamo per accedere al luogo di lavoro e per pagare i pedaggi delle
autostrade. La Commissione europea ha adottato oggi una serie di raccomandazioni
dirette a garantire che chiunque partecipi alla progettazione o alla gestione di
tecnologie che prevedono l’uso di chip intelligenti rispetti il diritto
fondamentale di ogni individuo alla privacy e alla protezione dei dati
personali, previsto dalla Carta
dei diritti fondamentali dell’Unione europea, proclamata il 14
dicembre 2007.
“Tecnologia promettente per il futuro i chip intelligenti possono
semplificare la vita in mille modi. Stiamo parlando di oggetti che utilizziamo
ogni giorno e che improvvisamente diventano intelligenti attraverso la
connessione ad una rete e lo scambio di informazioni. Basta pensare ai
frigoriferi intelligenti che ci informano che il latte è scaduto o alle
confezioni di prodotti alimentari che avvertono i genitori sul rischio di
allergie,” ha dichiarato Viviane Reding, Commissario UE responsabile della
Società dell’informazione e dei media. “È evidente il
potenziale economico presente nell’utilizzo di piccoli chip intelligenti
che permettono agli oggetti di comunicare fra loro. I cittadini europei,
però, non devono lasciarsi cogliere impreparati dalla nuova tecnologia.
È per questo motivo che oggi, la Commissione, ha rivolto forti
raccomandazioni all’industria. I consumatori europei devono avere la
certezza che, anche se vengono utilizzati i loro dati personali, la loro privacy
non potrà essere violata anche in un contesto tecnologico in costante
trasformazione. La Commissione vuole quindi che la tecnologia RFID permetta ai
consumatori di esercitare un controllo sulla sicurezza dei loro dati, il che
costituisce il modo migliore per garantirne il successo sotto il profilo
economico. Va ricordato infine che la quota dell’Europa sul mercato
mondiale dei chip intelligenti raggiungerà il 35% nei prossimi otto
anni.”
I chip intelligenti, o etichette radio, possono, ed è quanto avviene
già adesso, avere un impatto enorme sulle attività di
un’impresa, sui servizi pubblici e i prodotti di consumo, da una maggiore
efficienza del riciclaggio o dei prodotti sanitari al minor tempo speso ai
caselli dei pedaggi o nell’attesa del bagaglio negli aeroporti. Per essere
certa che l’Europa sia pronta a questi cambiamenti, la Commissione ha
stabilito oggi i seguenti principi sulla protezione della privacy e dei dati
personali in occasione del loro utilizzo.I consumatori devono sapere se i prodotti che essi acquistano nei negozi
contengono o no chip intelligenti. Quando i consumatori acquistano prodotti che
contengono chip intelligenti, questi ultimi devono essere disattivati
automaticamente, immediatamente e gratuitamente nel punto di vendita, a meno che
il consumatore chieda esplicitamente di mantenere il chip in funzione. Possono
essere concesse delle deroghe, ad esempio per evitare di imporre un onere
inutile ai dettaglianti, ma solo dopo aver proceduto ad una valutazione
dell’impatto del chip sulla privacy.
Le imprese o le autorità pubbliche che utilizzano chip intelligenti
devono informare in modo semplice e chiaro i consumatori in modo che
quest’ultimi possano rendersi conto se i loro dati personali verranno
utilizzati, che tipo di dati verrà raccolto (ad esempio nome, indirizzo o
data di nascita) e a che scopo. Devono inoltre predisporre una etichettatura
chiara che identifichi i dispositivi che “leggono” le informazioni
immagazzinate nei chip intelligenti e mettere a disposizione dei cittadini dei
centri dove poter ottenere maggiori informazioni.
Le associazioni e le organizzazioni di dettaglianti devono sensibilizzare i
consumatori sui prodotti che contengono chip intelligenti attraverso un simbolo
comune europeo che segnali la presenza di un chip intelligente in un
prodotto.
Le imprese e le autorità pubbliche devono effettuare valutazioni di
impatto sulla protezione dei dati e la privacy prima di utilizzare chip
intelligenti. Tali valutazioni, effettuate sotto la vigilanza delle
autorità nazionali per la protezione dei dati, devono assicurare che i dati
personali siano sicuri e ben protetti.Nel 2008, in tutto il mondo,
sono state vendute 2,2 miliardi di etichette RFID, come quelle utilizzate nei
caselli per i pedaggi o per identificare i container da trasporto, circa un
terzo delle quali in Europa. Si stima che il valore di mercato mondiale delle
etichette RFID nel 2008 fosse di 4 miliardi di euro e che sia destinato a
crescere a circa 20 miliardi di euro entro il 2018.
Contesto:
Nel 2006, la Commissione europea ha avviato una consultazione pubblica (IP/06/289)
sullo sviluppo e l’uso dei chip intelligenti (o tecnologie di
identificazione a radiofrequenza). Su questa base, nel marzo 2007, essa ha
adottato una comunicazione (IP/07/332)
che segnalava come il pubblico attendesse ulteriori iniziative sotto il profilo
della privacy e della protezione dei dati. La raccomandazione odierna, che
è stata elaborata consultando tutti i soggetti interessati, incluse le
industrie fornitrici e utilizzatrici, gli organismi di standardizzazione, le
organizzazioni dei consumatori, le associazioni della società civile e i
sindacati, risponde a queste aspettative e mira a creare delle condizioni di
parità per l’industria europea nel rispetto della privacy dei singoli
cittadini. Gli Stati membri dispongono ora di due anni per informare la
Commissione delle misure che intendono adottare per garantire il rispetto degli
obiettivi della raccomandazione. Entro tre anni la Commissione presenterà
una relazione sull’attuazione della raccomandazione, accompagnata da
un’analisi dell’impatto che essa ha avuto sulle imprese e le
autorità pubbliche che utilizzano chip intelligenti nonché sui
cittadini.
Il testo della raccomandazione può essere consultato al seguente
indirizzo:
http://ec.europa.eu/information_society/policy/rfid/index_en.htmMEMO/09/232
