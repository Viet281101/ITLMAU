IP/09/341
Bruxelles, 3 marzo 2009L’UE lancia una campagna contro le
disparità retributive tra uomini e donneLa Commissione europea lancia oggi una campagna in
tutta l’UE contro le disparità retributive tra uomini e donne.
Complessivamente, nell’intera economia europea, le donne guadagnano in
media il 17,4% in meno degli uomini. Al centro della campagna, lanciata nel
contesto dell’8 marzo, Giornata Internazionale della Donna, per
sensibilizzare al problema della disparità salariale, discuterne le cause e
i modi di risolverlo, c’è il semplice concetto di “stesso
guadagno per un lavoro dello stesso valore”.
“La disparità retributiva tra i sessi ha svariate cause e richiede
soluzioni a più livelli. Per affrontarla occorrono iniziative in tutti le
direzioni e l’impegno di tutte le parti interessate, dai datori di lavoro
e dai sindacati alle autorità nazionali e ai singoli cittadini. La campagna
mira a informare sui motivi per cui le donne in Europa continuano a guadagnare
meno degli uomini (e in misura così ampia) e su quanto è possibile
fare in proposito” ha affermato Vladimír &#352;pidla commissario UE
alle pari opportunità. Ed ha aggiunto: “In questo momento della
nostra vita economica, la parità tra uomini e donne è più
importante che mai. Solo se raccogliamo il potenziale di tutti i nostri talenti
possiamo fare fronte alla crisi”.
Lo stesso salario per lo stesso lavoro è uno dei principi fondanti
dell’Unione europea. Sancito dal trattato di Roma del 1957, era già
stato al centro di una direttiva del 1975 che proibiva qualsiasi discriminazione
tra uomini e donne in tutti gli aspetti legati alla retribuzione per lo stesso
lavoro o per un lavoro avente lo stesso valore. Grazie all’efficacia della
legislazione europea e nazionale sulla parità salariale sono perciò
diminuiti i casi “semplici e visibili” di discriminazione diretta,
come le differenze salariali tra uomini e donne che svolgono esattamente lo
stesso lavoro, hanno esperienza e competenze identiche e danno le stesse
prestazioni. Ma perché, allora, nella UE esiste sempre una disparità
retributiva del 17,4%?
La disparità retributiva tra i sessi è la differenza tra la
retribuzione media oraria delle donne e quella degli uomini, prima delle
imposte, nell’insieme dell’economia. Essa riflette le
discriminazioni e le disuguaglianze attualmente esistenti sul mercato del lavoro
e che, di fatto, colpiscono soprattutto le donne. Spesso, ad esempio, il lavoro
delle donne è visto come meno prezioso del lavoro degli uomini e spesso le
donne lavorano in settori le cui retribuzioni sono, in media, inferiori a quelle
dei settori in cui lavorano gli uomini: le cassiere di un supermercato
guadagnano di solito meno dei colleghi magazzinieri.
La disparità salariale, riducendo reddito e pensioni durante la vita
attiva delle donne, causa poi povertà in età avanzata. Il 21% delle
donne di oltre 65 anni d’età rischia la povertà, contro il 16%
degli uomini.
La campagna mira a rendere più consapevoli di questa disparità e
dei modi per affrontarla. Per raggiungere cittadini, datori di lavoro e
lavoratori, la campagna promuoverà pratiche esemplari che abbiano
affrontata in Europa la disparità salariale e distribuirà una
“cassetta degli attrezzi” della campagna destinata a datori di
lavoro e sindacati, a livello nazionale ed europeo. Altre iniziative
riguarderanno il lancio di un sito Web, la pubblicità sulla stampa europea
e la diffusione di manifesti.
Essa è un risultato della comunicazione sulla politica della Commissione
del 2007 nel campo della disparità retributiva che ne analizzò le
cause e individuò una serie di linee di condotta a livello UE. La
comunicazione sottolineava la necessità di una sensibilizzazione nel campo
della disparità retributiva e dei modi per combatterla agendo a tutti i
livelli, insieme a tutte le parti interessate ed esaminando ogni possibile
contributo.
Relazione annuale sulla parità
La relazione del 2009 sulla parità tra le donne e gli uomini –
anch’essa presentata oggi dalla Commissione europea - conferma che
nonostante taluni progressi in materia di pari opportunità, permangono
lacune significative in vari settori. Pur aumentando costantemente il tasso
d’occupazione femminile negli ultimi anni (58,3%, contro il 72,5% per gli
uomini), le donne lavorano a orario ridotto più spesso degli uomini (31,2%,
contro 7,7% per gli uomini) e predominano in settori in cui i salari sono
inferiori (oltre il 40% delle donne lavora nella sanità,
nell’istruzione e nella pubblica amministrazione – il doppio degli
uomini). Le donne rappresentano però il 59% di tutti i nuovi laureati.
Donne e uomini nel processo decisionale
Intanto, una nuova indagine effettuata per la Commissione conferma che le
donne sono drammaticamente sottorappresentate nei vertici decisionali
dell’economia e della politica europea. Le banche centrali di tutti i 27
Stati membri dell’UE hanno un governatore maschio. La
sottorappresentazione delle donne ai livelli superiori è aumentata nelle
grandi imprese: lì, quasi il 90% dei membri dei consigli di amministrazione
delle principali imprese (le “blue-chip” dei listini di
borsa) sono uomini - cifra a mala pena migliorata negli ultimi anni.
La percentuale delle donne tra i membri dei Parlamenti nazionali (Camera
unica/bassa) è aumentata della metà circa nell’ultimo decennio
(dal 16% nel 1997 al 24% nel 2008). Il Parlamento europeo è appena sopra
questa cifra (31% di donne). Nei governi nazionali, la proporzione tra ministri
uomini e ministri donne è in media di 3 a 1 (donne 25%, uomini 75%).
MEMO/09/91
Per ulteriori informazioni:
Sito Web della campagna sulla disparità retributiva (“Pay gap
campaign”)
http://ec.europa.eu/equalpay 
Relazione annuale del 2009 sulla parità tra donne ed uomini
http://ec.europa.eu/social/main.jsp?catId=418&amp;langId=en
 “Women in European Politics - time for action”
http://ec.europa.eu/employment_social/publications/booklets/equality/pdf/ke8109543_en.pdfDocumentari video sulle disparità retributive e sul ruolo delle donne e
degli uomini nei processi decisionali
http://www.tvlink.org
