IP/09/ 1572  Bruxelles, 22 ottobre 2009 Il Premio sviluppo per i giovani mostra l'impegno dei giovani europei nella lotta contro la povertà Il Premio sviluppo per i giovani 2008/2009 è stato consegnato oggi a Stoccolma, durante le Giornate europee dello sviluppo 2009. L'alta qualità dei partecipanti al concorso per poster e video mostra quanto i giovani europei si sentano impegnati nella lotta contro la povertà. Karel De Gucht, Commissario europeo per lo sviluppo e gli aiuti umanitari, ha dichiarato: "Gli studenti hanno affrontato l'argomento di quest'anno, lo sviluppo umano in Africa, con grande immaginazione e sensibilità, dimostrando di avere perfettamente compreso quale sia lo scopo della nostra assistenza allo sviluppo e perché l'aiuto dell'Europa sia necessario. Questi giovani europei sono autentici ambasciatori per lo sviluppo e la cooperazione tra l'Europa e l'Africa". I 54 finalisti del concorso per poster e video, riservato a giovani di età compresa tra i 16 e i 18 anni, hanno ricevuto il premio durante una cerimonia organizzata presso il centro Kulturhuset di Stoccolma. Il commissario Karel De Gucht ha annunciato i vincitori e i secondi classificati, procedendo poi alla premiazione. I 27 vincitori del primo premio, uno per ciascuno degli Stati membri dell'UE, partiranno per un viaggio in Africa di cinque giorni, grazie al quale potranno vedere con i loro occhi come si svolge la cooperazione allo sviluppo. Oltre a visitare progetti di sviluppo, avranno anche l'opportunità di incontrare loro coetanei. Si auspica che essi condividano questa esperienza con amici e familiari e in questo senso diventino ambasciatori per lo sviluppo. Nella stessa cerimonia sono stati consegnati gli attestati ai 27 vincitori del secondo premio, i quali hanno partecipato al programma di sensibilizzazione dei giovani delle Giornate europee dello sviluppo a Stoccolma, che comprendeva fra l'altro un quiz sullo sviluppo e uno spettacolo musicale. La cerimonia di premiazione è stata condotta da Shire Raghe, un presentatore della televisione svedese e del canale MTV. Nell'occasione sono stati esposti al pubblico i poster dei vincitori. All'edizione di quest'anno del Premio sviluppo per i giovani hanno partecipato più di 1200 europei. Questo successo dimostra l'autentico interesse dei giovani per le questioni relative allo sviluppo e il loro impegno a combattere la povertà. Contesto: Il Premio sviluppo per i giovani, aperto agli studenti dell'Unione europea di età compresa tra 16 e 18 anni, è organizzato dalla Commissione europea per sensibilizzare i giovani alle questioni dello sviluppo. Iniziato nel 2006, si concentra soprattutto sullo sviluppo dell'Africa. Gli argomenti di quest'anno erano "pari opportunità", "bambini e ragazzi" e "diversità culturale", in quanto il tema generale era lo sviluppo umano in Africa. Il Grand Jury era composto da esperti appartenenti a vari settori, tra cui l'istruzione, lo sviluppo, l'arte e i mezzi d'informazione. Le Giornate europee dello sviluppo (che quest'anno si sono svolte a Stoccolma dal 22 al 24 ottobre 2009) sono un forum sullo sviluppo organizzato dalla Commissione europea e dal paese che esercita la presidenza dell'UE. Riuniscono circa 4000 persone e 1500 organizzazioni attive nel settore dello sviluppo, delegati di 125 paesi, compresi capi di Stato, e persone di grande rilievo a livello mondiale, tra cui premi Nobel. Sul Premio sviluppo per i giovani si veda il seguente sito:    http://www.dyp2008.org/ww/it/pub/dyp2008/index.htm    L'elenco completo dei vincitori, i poster e i video (che possono essere scaricati e utilizzati gratuitamente dai mezzi d'informazione) sono disponibili sul seguente sito:    http://www.dyp2008.org/ww/it/pub/dyp2008/enter.htm    Sulle Giornate europee dello sviluppo si veda infine il seguente sito:    http://www.eudevdays.eu/about_the_event/introduction_en.htm
