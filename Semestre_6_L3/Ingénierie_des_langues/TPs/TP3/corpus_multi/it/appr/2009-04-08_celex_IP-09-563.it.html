IP/09/563
Bruxelles, 8 aprile 2009Pesca: liberare tutto il potenziale
dell'acquacoltura europeaL'acquacoltura, uno dei settori alimentari in
maggiore espansione a livello mondiale, produce già il 50% circa di tutto
il pesce che consumiamo e può ancora offrire molto di più. L'UE ha
istituito norme ambiziose per garantire che la pratica e i metodi
dell'acquacoltura siano improntati al principio di una crescita sostenibile e il
settore acquicolo europeo è all'avanguardia della ricerca e dello sviluppo
tecnologico a livello mondiale. Tuttavia questo progresso verso l'eccellenza non
trova ancora riscontro nella produzione, che nell'UE si è stabilizzata
mentre ha registrato un netto incremento in altre regioni del mondo. Con la
comunicazione presentata oggi la Commissione intende affrontare questa
situazione e dare nuovo impulso alla crescita sostenibile dell'acquacoltura
europea.
"L'acquacoltura è chiamata a svolgere un ruolo importante come fonte di
prodotti sani e di elevata qualità per gli oculati consumatori europei, ma
fino ad ora ha espresso solo una piccola parte delle proprie potenzialità.
È giunto il momento di sfruttare appieno tale potenziale e di dare a questo
settore di importanza strategica pieno riconoscimento e, nel senso letterale del
termine, lo spazio di cui ha bisogno per svilupparsi", ha affermato Joe Borg,
commissario per gli affari marittimi e la pesca.
Nella sua comunicazione la Commissione esamina le cause del ristagno della
produzione acquicola europea e le modalità per migliorare la
competitività, la sostenibilità e la governance del
settore.
In primo luogo, per rendere il settore più competitivo occorre
rafforzare il sostegno alla ricerca e allo sviluppo tecnologico, razionalizzare
la pianificazione spaziale delle regioni costiere e dei bacini idrografici al
fine di agevolare la competizione per lo spazio e per l'acqua e integrare le
esigenze specifiche dell'industria acquicola nella politica di mercato dell'UE
per i prodotti della pesca. In secondo luogo, per mantenere la
sostenibilità del settore occorre continuare a puntare su metodi di
produzione rispettosi dell'ambiente, applicare norme rigorose in materia di
salute e benessere degli animali e garantire un elevato livello di protezione
dei consumatori. Infine, è possibile fare di più per migliorare
l'immagine del settore e gli aspetti connessi alla governance. Il
successo dell'acquacoltura dipenderà in larga misura dall'esistenza di un
contesto favorevole alle imprese del settore acquicolo a livello nazionale e/o
locale. La Commissione intende pertanto fornire agli Stati membri e alle
autorità regionali orientamenti volti a garantire che siano predisposte
misure specifiche a livello locale, nazionale ed europeo per consentire al
settore di sfruttare pienamente le proprie potenzialità.
La Commissione ritiene che un'industria acquicola forte e dinamica possa
fungere da catalizzatore per la crescita dei settori correlati e contribuire
sempre di più allo sviluppo delle zone rurali e costiere, offrendo nel
contempo ai consumatori prodotti alimentari sani e di elevata qualità
ottenuti nel rispetto dell'ambiente. Questi rappresentano soltanto alcuni dei
vantaggi di importanza cruciale che scaturirebbero da un'azione europea
concertata a tutti i livelli per favorire il pieno sfruttamento del settore
acquicolo.
Per maggiori informazioni:
http://ec.europa.eu/fisheries/cfp/aquaculture_processing/aquaculture_it.htm
Memo/09/161
