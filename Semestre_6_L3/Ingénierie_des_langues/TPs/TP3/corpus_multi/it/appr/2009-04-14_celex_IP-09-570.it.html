IP/09/570
Bruxelles, 14 aprile 2009Telecomunicazioni: la Commissione apre un
procedimento di infrazione contro il Regno Unito in merito alla protezione della
privacy e dei dati personaliDopo una fitta comunicazione con le autorità
britanniche a seguito delle denunce sporte dai navigatori inglesi per
l’uso della tecnologia di “behavioural advertising” Phorm da
parte dei provider internet, la Commissione ha avviato un procedimento di
infrazione contro il Regno Unito. Il procedimento riguarda diversi problemi
relativi all’applicazione delle norme europee in materia di ePrivacy e
tutela dei dati personali, in base alle quali gli Stati membri devono garantire,
tra le altre cose, la riservatezza delle comunicazioni impedendo che queste
siano intercettate e sorvegliate senza il consenso dell’utente. Questi
problemi sono emersi durante l’indagine condotta dalla Commissione in
merito alle azioni delle autorità britanniche in risposta alle denunce
degli internauti a proposito di Phorm.
Viviane Reding, Commissario europeo responsabile della società
dell’informazione e dei media, ha affermato: “Le tecnologie come
il “behavioural advertising” possono essere utili alle aziende e ai
clienti, ma devono essere utilizzate nel rispetto della normativa europea.
Queste norme esistono per proteggere la privacy dei cittadini e devono essere
applicate in maniera rigorosa da tutti gli Stati membri. Seguiamo il caso
Phorm da diverso tempo e abbiamo concluso che vi sono dei problemi nel modo in
cui il Regno Unito ha applicato parti della normativa europea in materia di
riservatezza delle comunicazioni. Invito le autorità britanniche a
modificare la legislazione nazionale e a far sì che le autorità
dispongano dei poteri necessari per comminare sanzioni al fine di attuare la
normativa dell’UE in materia. In questo modo il Regno Unito potrà
rispondere più energicamente alle nuove sfide legate alla ePrivacy e alla
tutela dei dati personali, come quelle poste dal caso Phorm, e i consumatori
britannici sapranno che la loro privacy e i loro dati sono protetti quando
navigano in internet.”
Da aprile 2008 la Commissione ha ricevuto diverse interrogazioni da parte di
cittadini ed europarlamentari britannici preoccupati per l’uso di una
tecnologia di behavioural advertising nota come “Phorm” da
parte dei provider di servizi internet del Regno Unito. La tecnologia si basa su
una costante analisi della navigazione dell’utente per determinarne gli
interessi e selezionare annunci pubblicitari mirati quando questi utenti
visitano determinati siti web. Nell’aprile 2008 British Telecom,
l’operatore di telefonia fissa, ha ammesso di avere usato in via
sperimentale Phorm nel 2006 e nel 2007 senza informare i clienti coinvolti
nella prova. Da ottobre e dicembre 2008 l’operatore ha condotto una nuova
prova, questa volta invitando gli utenti a partecipare. Le prove sono state
all’origine di numerose denunce all’autorità britannica per la
protezione dei dati, l’ICO (Information Commissioner’s
Office) e alla polizia.
A partire da luglio 2008 la Commissione ha scritto più volte alle
autorità britanniche chiedendo informazioni in merito alle modalità di
applicazione della normativa europea con riferimento al caso Phorm.
Dall’analisi delle risposte ricevute la Commissione è portata a
ritenere che l’applicazione delle norme comunitarie in materia di
riservatezza delle comunicazioni nel Regno Unito ponga dei problemi
strutturali.
Secondo la legge britannica, applicata dalla polizia, intercettare
illegalmente le comunicazioni costituisce reato. La portata del reato, tuttavia,
è limitata unicamente all’intercettazione “intenzionale”.
Sempre secondo la legge, l’intercettazione è considerata legale
quando chi la effettua ha “ragionevoli motivi per ritenere” che
l’autorizzazione sia stata accordata. La Commissione esprime inoltre
preoccupazione per il fatto che il Regno Unito non dispone di
un’autorità nazionale di sorveglianza che si occupi di queste
intercettazioni. 
Il Regno Unito ha due mesi di tempo per rispondere alla lettera di messa in
mora inviata oggi, che costituisce la prima fase del procedimento di infrazione.
Se non riceverà alcuna risposta o se le osservazioni presentate dal Regno
Unito non saranno giudicate soddisfacenti, la Commissione potrà decidere di
formulare un parere motivato (seconda fase di un procedimento d'infrazione).
Qualora anche dopo tale iniziativa il Regno Unito non ottemperi agli obblighi
che le incombono in virtù del diritto comunitario, la Commissione
dovrà adire la Corte di giustizia.
Contesto
La
direttiva UE relativa alla vita privata e alle comunicazioni elettroniche
stabilisce che gli Stati membri assicurano la riservatezza delle comunicazioni
nonché dei relativi dati sul traffico vietando le intercettazioni illegali
e la sorveglianza senza il consenso dei soggetti interessati (direttiva
2002/58/CE, articolo 5, paragrafo 1). La direttiva UE sulla protezione dei
dati specifica che il consenso della persona interessata deve essere una
“manifestazione di volontà libera, specifica e informata” (direttiva
95/46/CE, articolo 2, lettera h)). Inoltre, in base all’articolo 24
della direttiva sulla protezione dei dati, gli Stati membri stabiliscono le
sanzioni da applicare in caso di violazione e l’articolo 28 prevede che
una o più autorità pubbliche siano incaricate di sorvegliare
l'applicazione delle disposizioni di attuazione della direttiva. Queste
disposizioni della direttiva sulla protezione dei dati si applicano anche nel
settore della riservatezza delle comunicazioni.
Una rassegna dettagliata dei procedimenti di infrazione nel settore delle
telecomunicazioni è disponibile alla pagina: 
http://ec.europa.eu/information_society/policy/ecomm/implementation_enforcement/infringement/
