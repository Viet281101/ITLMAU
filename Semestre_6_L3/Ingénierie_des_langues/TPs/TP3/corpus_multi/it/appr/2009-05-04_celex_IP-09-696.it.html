IP/09/696
Bruxelles, 4 maggio 2009Governance di internet: la Commissaria
Reding propone che l'ICANN sia totalmente privatizzata con pieno dovere di
rendicontazione dal 1º ottobreIn un video pubblicato stamattina sul suo sito web,
Viviane Reding, Commissaria europea per la società dell'informazione e dei
media, ha sollecitato una maggiore trasparenza e pieno dovere di rendicontazione
nella gestione di internet a partire da ottobre 2009. Attualmente, le decisioni
chiave sulla governance di internet, come ad esempio sui domini di primo livello
e la gestione del repertorio principale di internet, sono adottate dalla
Internet Corporation for Assigned Names and Numbers (ICANN), un organismo
privato senza scopo di lucro stabilito in California. Finora tale organismo ha
operato nell'ambito di un accordo con il ministero statunitense del commercio,
che viene a scadenza il 30 settembre di quest'anno. La Commissaria Reding ha
illustrato oggi un nuovo modello di governance di internet per il periodo
successivo a tale data. Il modello prevede che l'ICANN diventi del tutto
privata, con dovere di rendicontazione e sia affiancata da un'istanza
giudiziaria indipendente; è prevista inoltre la creazione di un forum
multilaterale in cui i governi potranno discutere degli orientamenti generali in
materia di governance di internet e delle questioni di sicurezza ("G12 per la
governance di internet").
"Sono convinta che il Presidente Obama avrà il coraggio, la saggezza
e rispetto per la dimensione globale di internet per avviare nel settembre
prossimo un processo che porterà a un nuovo modello di governance di
internet, più responsabile, trasparente, democratico e multilaterale",
ha affermato la Commissaria nel suo messaggio video di stamattina. "È
giunto il momento di agire. E l'Europa è pronta a sostenere in questo il
Presidente Obama." 
La Commissaria ha sottolineato che "Il momento della verità sarà
il 30 settembre, quando scadrà l'accordo in vigore tra l'ICANN e il governo
USA. Allora sarà possibile procedere alla privatizzazione
dell'ICANN. Occorrerà inoltre stabilire a chi quest'organismo dovrà
rispondere a partire dal 1º ottobre."
L'ICANN, istituito nel 1998 in California con l'accordo del Governo USA,
tratta le problematiche più sensibili connesse alla governance di internet,
come i domini di primo livello o la gestione del sistema di indirizzi internet,
che permette a milioni di computer di collegarsi l'un l'altro. 
"È assolutamente necessario che l'ICANN sia soggetto all'obbligo di
rendicontazione", ha affermato Viviane Reding. "La decisione giusta
è quella dell'amministrazione Clinton, ossia privatizzare progressivamente
il sistema dei nomi di dominio e degli indirizzi internet. A lungo termine non
è difendibile che un ministero di un solo paese abbia il controllo su una
funzione di internet usata da centinaia di milioni di cittadini nei paesi di
tutto il mondo."
La Commissaria europea Reding ha anche descritto la forma che potrebbe
assumere un nuovo modello di governance di internet dopo il 30 settembre:piena privatizzazione e indipendenza dell'ICANN, che sia soggetta al
rispetto delle norme più rigorose di funzionamento delle imprese, in
particolare sul piano della trasparenza finanziaria e dell'obbligo di
rendicontazione interna, e a un effettivo controllo giurisdizionale;
un forum multilaterale che permetta ai governi di discutere gli orientamenti
generali in materia di governance di internet, come un "G12 per la
governance di internet", ossia un gruppo informale di rappresentanti
governativi, che si riunisca almeno due volte l'anno e sia autorizzata a
presentare all'ICANN, se del caso, raccomandazioni adottate a maggioranza. Il
gruppo sarebbe in grado di reagire rapidamente in caso di minacce alla
stabilità, alla sicurezza e all'apertura di internet. Per l'equilibrio
geografico il G12 per la governance di internet comprenderebbe due
rappresentanti per l'America del Nord, due per l'America del Sud, due per
l'Europa e due per l'Africa, tre rappresentanti per l'Asia e l'Australia
più il presidente dell'ICANN come membro senza diritto di voto. Potrebbero
anche partecipare come osservatori le organizzazioni internazionali che hanno
competenze in questo settore.Il 6 maggio la Commissione europea
ospiterà una prima audizione pubblica a Bruxelles per dare alla
comunità degli utenti europei di internet la possibilità di esprimere
le proprie aspettative sulla futura governance di internet.
Contesto
Per
molti anni l'Unione europea ha svolto un ruolo di primo piano nel dibattito
internazionale sulla governance di internet. La Commissione europea ha
sollecitato più volte l'istituzione di un sistema di governance di internet
pienamente affidato al settore privato, senza interferenze governative nella sua
gestione quotidiana (v. IP/06/1297)
e ha appoggiato un dialogo aperto tra tutte le parti in causa sulla governance e
sullo sviluppo di internet (IP/06/1491).
La Commissione europea partecipa anche al Comitato consultivo dei governi
(GAC, Governmental Advisory
Committee) dell'ICANN, la cui finalità principale è dare
consulenza all'ICANN sugli aspetti della sua attività di coordinamento
attinenti alle politiche pubbliche.
Il messaggio video della Commissaria Reding è disponibile sul
sito:
http://ec.europa.eu/commission_barroso/reding/video/index_en.htmPer ulteriori informazioni sull'audizione pubblica in merito alla
governance di internet, organizzata dalla Commissione europea il 6 maggio
a Bruxelles, invitiamo a visitare il sito:
http://ec.europa.eu/information_society/policy/internet_gov/index_en.htm
