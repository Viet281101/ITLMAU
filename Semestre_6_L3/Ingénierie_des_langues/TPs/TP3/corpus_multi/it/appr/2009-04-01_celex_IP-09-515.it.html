IP/09/515
Bruxelles, 1° aprile 2009Antitrust:
la Commissaria Kroes prende atto della decisione di MasterCard di ridurre la
commissione interbancaria multilaterale (MIF) e di revocare i recenti aumenti
delle proprie commissioniLa Commissaria europea per la concorrenza Neelie
Kroes ha dichiarato che, sulla base delle informazioni disponibili, non ritiene
necessario procedere contro MasterCard per non aver rispettato una decisione
della Commissione del 2007 secondo la quale la commissione interbancaria
multilaterale (MIF) transfrontaliera di MasterCard violava le norme del trattato
CE relative alle pratiche commerciali restrittive (vedi IP/07/1959
e MEMO/07/590).
Dopo la decisione del 2007, il 12 giugno 2008 MasterCard ha soppresso
temporaneamente la sua MIF transfrontaliera (vedi MEMO/08/397),
ma ha aumentato  le sue commissioni dall’ottobre 2008. Ora MasterCard ha
deciso di applicare alla sua MIF per le operazioni transfrontaliere una nuova
metodologia che ridurrà considerevolmente la media ponderata della MIF
rispetto a quella che aveva violato le norme antitrust dell’UE. Con la
nuova metodologia, la media ponderata della MIF massima per operazione
scenderà allo 0,30% per le carte di credito al consumo e allo 0,20% per le
carte di debito al consumo. MasterCard ha inoltre accettato di revocare
dal luglio 2009 gli aumenti  delle sue commissioni imposti
nell’ottobre 2009. Infine, MasterCard ha acconsentito a modificare le
regole del suo sistema dal luglio 2009 per aumentare la trasparenza e la
concorrenza sul mercato delle carte di pagamento. L’applicazione di questi
cambiamenti sarà monitorata attentamente nei prossimi mesi.  
La Commissaria responsabile della concorrenza Neelie Kroes ha affermato:
“Sono certa che, oltre a migliorare l'efficienza e la trasparenza del
sistema di carte di pagamento MasterCard, questi impegni procureranno un'equa
quota dei benefici a consumatori e dettaglianti. Il nuovo metodo di calcolo
della MIF renderà la situazione più chiara per le banche e i
dettaglianti e comporterà una riduzione sostanziale rispetto alla
precedente MIF di MasterCard. Nei prossimi mesi ne sorveglieremo
l’applicazione con la massima attenzione.".
Nel dicembre 2007 la Commissione ha deciso (vedi IP/07/1959
e MEMO/07/590)
che la MIF istituita da MasterCard per le operazioni transfrontaliere effettuate
con carte di debito e di credito al consumo MasterCard e Maestro nello Spazio
economico europeo (SEE) non era conforme alla norme del trattato
CE relative alle pratiche commerciali restrittive (articolo 81). La decisione,
tuttavia, non escludeva la possibilità che una MIF fosse compatibile con le
norme comunitarie antitrust qualora avesse effetti positivi in termini di
innovazione ed efficienza e consentisse di trasferire ai consumatori una quota
equa di questi benefici. La decisione dava sei mesi di tempo a MasterCard (fino
al 21 giugno 2008) per adeguare il suo comportamento e conformarsi alle norme
antitrust, con la possibilità di imporre il pagamento di ammende per ogni
ritardo nell'applicazione della decisione stessa. 
Il 12 giugno 2008 (vedi MEMO/08/397),
MasterCard ha soppresso temporaneamente la sua MIF transfrontaliera, proseguendo
al tempo stesso le discussioni su un metodo di calcolo della MIF che assicuri a
clienti e dettaglianti un'equa quota dei benefici.
Impegni di MasterCard
MasterCard ha assunto tre impegni:
- in primo luogo, dal luglio 2009 MasterCard calcolerà la MIF
transfrontaliera in modo che rifletta i benefici relativi alle operazioni che
comporta per gli esercenti il fatto di accettare carte di pagamento anziché
contanti. Questo metodo di calcolo ridurrà considerevolmente la media
ponderata della MIF massima: 0,30% per operazione per le carte di credito al
consumo e 0,20% per operazione per le carte di debito al consumo. A titolo di
confronto, nel 2007 la MIF transfrontaliera di MasterCard variava dallo 0,80%
all’1,90% e quella di Maestro da oltre lo 0,40% a oltre lo 0,75%;
- in secondo luogo, dal luglio 2009 MasterCard sopprimerà gli aumenti
delle proprie commissioni annunciati nell’ottobre 2008 (vedi più
avanti);
- in terzo luogo, dal luglio 2009 MasterCard adotterà misure volte a
rendere più trasparente il suo sistema, consentendo a consumatori e
esercenti di scegliere con maggior cognizione di causa i mezzi di pagamento che
usano e accettano. Le regole di MasterCard, ad esempio, saranno modificate in
modo da offrire e applicare agli esercenti tariffe diverse a seconda del tipo di
carta utilizzato. Le tariffe offerte saranno quindi “pure”, le
cosiddette tariffe "unblended". 
Nell’ottobre 2008 MasterCard ha rivisto la propria struttura di prezzi
per gli affilianti nel SEE, il che ha implicato anche l'aumento di determinate
commissioni per gli affilianti (applicate da un sistema di carte di pagamento,
in questo caso MasterCard, alle banche partecipanti nell’ambito della loro
adesione al sistema), introducendo una nuova commissione per gli affilianti e
revocando determinati esoneri dalle commissioni per gli affilianti. Ora
però queste commissioni saranno soppresse.
Viste le modifiche che MasterCard apporterà alla sua MIF, il fatto che
abbia accettato di sopprimere gli aumenti delle proprie commissioni e le
informazioni attualmente disponibili su questi mercati, la Commissaria Kroes non
intende proporre alla Commissione di procedere contro MasterCard per non aver
rispettato la decisione della Commissione del 2007 o per aver violato le norme
antitrust aumentando le sue commissioni o reintroducendo una MIF
transfrontaliera. 
Per quanto riguarda il
comportamento di Visa sul mercato delle carte di pagamento, la Commissione
proseguirà la sua indagine antitrust (vedi MEMO/08/170)
e sorveglierà il comportamento di altri operatori di mercato per garantire
un’effettiva concorrenza su questo mercato a vantaggio di esercenti e
consumatori.
Per maggiori informazioni, vedi MEMO/09/143.
