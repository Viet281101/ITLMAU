IP/09/272
Bruxelles, 17 febbraio 2009È indetto il primo concorso
giornalistico europeo sulla sanità che rientra nella campagna "L'Europa per
i pazienti"In data odierna la Commissione europea dà il
via al primo concorso giornalistico europeo sulla sanità volto a premiare
articoli a stampa e on line. Questo premio prestigioso è una componente di
rilievo della campagna "L'Europa per i pazienti" avviata di recente. Il premio
intende essere un riconoscimento e una promozione per un giornalismo di alta
qualità su scala europea. Serve a stimolare e ad arricchire il dibattito
sulle questioni della sanità nell'UE, in particolare sulle iniziative
legate alla campagna "L'Europa per i pazienti".
Androulla Vassiliou, Commissario UE responsabile per la salute, ha detto:
"Il premio costituisce un riconoscimento del ruolo e delle responsabilità
essenziali che hanno i giornalisti per far conoscere ai cittadini europei le
politiche e gli interventi dell'UE in materia di sanità. Le iniziative
adottate nell'ambito della campagna "L'Europa per i pazienti" – come
screening del cancro, sicurezza dei pazienti, donazione di organi e trapianti,
uso di antibiotici ed effetti sanitari transfrontalieri – ci riguardano
tutti e rispecchiano l'intento della Commissione di porre i cittadini in primo
piano. Spero che questo premio serva a stimolare il dibattito a livello locale,
nazionale ed europeo." 
Verranno presi in considerazione articoli pubblicati a stampa o on line tra
il 2 luglio 2008, data di adozione della prima iniziativa "L'Europa
per i pazienti" e il 15 giugno 2009. I giornalisti sono invitati a
presentare i loro articoli mediante il modello di candidatura on line che figura
sul sito web "L'Europa per i pazienti". Ulteriori dettagli sulle regole e sulle
condizioni del concorso sono reperibili sullo stesso sito.
La selezione del vincitore avverrà in due fasi. Dapprima, giurie
nazionali presiedute dalla rappresentanza della Commissione e costituite di due
esperti della sanità e due giornalisti selezioneranno un finalista
nazionale per ciascuno Stato membro. Successivamente si procederà alla
selezione del vincitore e dei due candidati che si sono classificati subito
dopo. Questo è il ruolo della giuria UE presieduta dal Direttore generale
della DG "Salute e consumatori" della Commissione europea, il Sig. Robert
Madelin. I nomi dei componenti delle giurie nazionali e di quella UE, una volta
confermati, saranno pubblicati sul sito web di "L'Europa per i pazienti".
Nell'autunno del 2009 i 27 finalisti saranno invitati a Bruxelles per
partecipare a un seminario dei mass media sulle questioni legate alla
sanità e per presenziare a una prestigiosa cerimonia di premiazione sotto
l'egida del Commissario Vassiliou. Il primo premio ammonterà a 5 000
EUR, il secondo a 3 000 EUR e il terzo a 2 000 EUR.
Il premio giornalistico europeo sulla sanità e la campagna "L'Europa per
i pazienti" sono finanziati nel contesto del Secondo programma comunitario di
sanità pubblica 2008-2013.
Il premio giornalistico europeo sulla sanità è inteso quale evento
annuale da ampliare successivamente in modo da includere i media audiovisivi.
Ciò dipenderà però dall'esito di questa prima tornata e dagli
insegnamenti che se ne trarranno.
Chi volesse candidare un articolo e saperne di più sul concorso
giornalistico europeo sulla sanità può consultare il sito web di
"L'Europa per i pazienti": 
http://ec.europa.eu/health-eu/europe_for_patients/index_it.htmIl Secondo programma comunitario di sanità pubblica 2008-2013 è
consultabile all'indirizzo:
http://ec.europa.eu/health/ph_programme/pgm2008_2013_en.htm
