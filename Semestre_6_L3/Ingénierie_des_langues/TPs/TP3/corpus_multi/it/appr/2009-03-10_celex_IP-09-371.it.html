IP/09/371
Bruxelles, 10 marzo 2009Relazione della Commissione: il problema
mondiale della droga dieci anni dopoLa Commissione europea ha presentato in data
odierna una relazione sui mercati delle droghe illecite a livello mondiale dal
1998. La relazione sottolinea che negli ultimi dieci anni sono state elaborate
politiche di lotta alla droga in tutto il mondo, soprattutto a livello
nazionale. Si sono intensificati gli sforzi per assistere i tossicodipendenti e
sono state adottate misure più rigide contro i trafficanti di droga. Ma
quali sono i risultati concreti?
Lo studio sul quale si fonda la relazione non dà nessun elemento
concreto per supporre che il problema mondiale della droga si sia ridimensionato
tra il 1998 e il 2007. In termini generali, la situazione è lievemente
migliorata in alcuni dei paesi più ricchi mentre in altri, tra cui alcuni
grandi paesi in via di sviluppo o in transizione, la situazione è
peggiorata, talvolta in modo grave e sostanziale.
Se il problema mondiale della droga risulta pressoché immutato rispetto
al 1998, il fenomeno è di fatto diventato più complesso: dal 1998 il
prezzo della droga nella maggior parte dei paesi occidentali è sceso del
10% fino al 30%, nonostante in alcuni di questi paesi vi sia stato un
inasprimento delle pene per gli spacciatori, ad esempio, di cocaina ed eroina.
Allo stesso tempo, niente dimostra che sia diventato più difficile
procurarsi la droga. In diversi paesi occidentali è ormai normale consumare
cannabis: ben il 50% dei giovani nati dopo il 1980 l’hanno almeno provata
una volta. La maggior parte tuttavia smette di farne uso una volta adulti. Lo
studio dimostra inoltre che le politiche specifiche di lotta contro la
produzione di droga possono avere ripercussioni nelle zone in cui è
prodotta la droga. Ad esempio, negli ultimi dieci anni, parte della produzione
di cocaina si è spostata dal Perù e dalla Bolivia verso la Colombia.La pubblicazione della relazione coincide con la riunione di alto livello che
si svolge questa settimana a Vienna nel quadro della sessione annuale della
Commissione delle Nazioni Unite sulle droghe e i narcotici (CND). I ministri di
tutto il mondo porteranno a termine la riflessione sull’esame
dell’attuazione della dichiarazione politica sul problema mondiale della
droga adottata nel 1998 dalla 20° sessione speciale dell'Assemblea generale
delle Nazioni Unite (UNGASS) sulla droga. (La dichiarazione mirava a ridurre
drasticamente il problema mondiale delle droghe illecite entro il 2008
attraverso la cooperazione internazionale e misure di riduzione
dell’offerta e della domanda). Questa settimana dovrebbe essere adottata,
sulla base della valutazione, una nuova dichiarazione politica per il decennio
2009-2019. 
Il vicepresidente Jacques Barrot, commissario responsabile del portafoglio
Giustizia, Libertà e Sicurezza, ha dichiarato: "Questa settimana a
Vienna non possiamo limitarci a quantificare obiettivi. E’ arrivato il
momento di affrontare il problema mondiale della droga basandoci su elementi di
fatto”. 
Lo studio tenta di fornire stime realistiche sulla dimensione complessiva del
mercato delle droghe illecite in termini di redditi annuali prodotti. Il
risultato dimostra che è difficile elaborare una stima complessiva,
soprattutto in quanto mancano dati affidabili su produzione, consumo e commercio
di droga nella maggior parte dei paesi. Lo studio presenta, tuttavia, stime, ad
esempio sul mercato della cannabis, della cocaina e dell’eroina per
l’Europa occidentale, gli USA e l’Oceania. Il dato più accurato
(2005) del fatturato complessivo in queste tre regioni è di circa 70
miliardi di euro per la cannabis, ossia circa la metà della stima
dell’UNODC (125 miliardi di euro).
Una conclusione importante dello studio è che le politiche di riduzione
dei danni, tuttora controverse in alcuni paesi, si stanno diffondendo in un
numero sempre maggiore di altri, che le considerano uno strumento efficace per
ridurre le patologie, i conflitti sociali e la mortalità connessi alla
droga.
La relazione contiene anche un’analisi delle basi economiche del
mercato mondiale delle droghe illecite, corredata da stime dei costi di
produzione e del valore aggiunto lungo tutta la catena del narcotraffico, dalla
produzione iniziale alla vendita al dettaglio. In particolare esamina la
distribuzione dei redditi tra coloro che partecipano al commercio di droga e
giunge a una conclusione disarmante: a guadagnarci veramente è solo una
piccola minoranza. 
Altro aspetto rilevante dello studio è che mette in luce le debolezze
del sistema internazionale di raccolta dei dati e delle informazioni sul
problema mondiale della droga. Sebbene l’Unione europea abbia investito
fondi cospicui per sviluppare ulteriormente le sue politiche di controllo della
droga attraverso l'Osservatorio europeo delle droghe e delle tossicodipendenze
(OEDT), è irrealistico pensare che si possano utilizzare meccanismi simili
su scala mondiale. 
La relazione sullo studio sarà distribuita ai partecipanti alla riunione
di alto livello della CND e presentata martedì 10 marzo alle 14.00 da
Lars-Erik Lundin (Capo delegazione dell’UE a Vienna) e da Carel Edwards
(Capo unità Lotta antidroga, DG JLS), in occasione di una conferenza stampa
presso la delegazione dell’UE a Vienna, Argentinierstrasse 26/angolo
Taubstummengasse, Meeting Room Mezzanine, A-1040 Vienna, Metro U1, uscita
Taubstummengasse. Persona di contatto: Anne-Marie Huber + 43.1.51618329 o +
43.699.1966579.
La relazione è consultabile al seguente indirizzo:
http://ec.europa.eu/justice_home/doc_centre/drugs/doc_drugs_intro_en.htm
