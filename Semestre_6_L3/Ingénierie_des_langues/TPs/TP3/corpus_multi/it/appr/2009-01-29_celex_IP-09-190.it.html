IP/09/190
Bruxelles, 29 gennaio 2009Consumatori: l'UE intende vietare il
dimetilfumarato (DMF) nei prodotti di consumo quali poltrone e
scarpeL'uso del biocida (DMF) dimetilfumarato – che
ha causato gravi lesioni allergiche a centinaia di consumatori a causa della sua
presenza in prodotti di consumo corrente quali poltrone e scarpe – appare
destinato ad essere vietato in tutta l'UE. In data odierna gli Stati membri
hanno votato a favore di un progetto di decisione della Commissione europea
volta ad assicurare che i prodotti di consumo, quali mobili di pelle o
calzature, contenenti questo prodotto altamente sensibilizzante non siano
immessi sul mercato nell'UE. Se già presenti sul mercato questi prodotti
dovrebbero essere oggetto di ritiro e richiamo tempestivi. In paesi quali la
Francia, la Finlandia, la Polonia, la Svezia e il Regno Unito i consumatori
esposti a prodotti contenenti DMF hanno avuto gravi problemi sanitari che vanno
da prurito cutaneo a irritazione, arrossamenti, ustioni e, in certi casi, gravi
difficoltà respiratorie. Il progetto di decisione della Commissione si
prefigge l'adozione su scala UE di una misura di emergenza nelle more
dell'adozione di una soluzione normativa più durevole. In seguito alla
votazione odierna il progetto di decisione della Commissione verrà
sottoposto per consultazione al Parlamento europeo prima di passare al collegio
dei commissari per l'approvazione finale.
Meglena Kuneva, commissario UE responsabile per i consumatori, ha affermato:
"Quando si tratta della sicurezza non ci possono essere compromessi. Sono lieta
di constatare che il sistema RAPEX funziona bene ed assicura che prodotti
pericolosi contenenti DMF siano celermente ritirati dal mercato. Dobbiamo
però andare oltre e varare con urgenza una misura UE per affrontare il
problema alla fonte. Un divieto su scala UE dell'uso di DMF in tutti i beni di
consumo è destinato a eliminare i gravi rischi sanitari che esso comporta e
in particolare le gravi reazioni allergiche riportate da certi consumatori
esposti a questa sostanza chimica per il solo fatto di usare quotidianamente
prodotti in pelle."
I rischi legati al DMF
Il dimetilfumarato (DMF) è usato dai fabbricanti quale biocida per
eliminare le muffe che possono causare il deterioramento degli articoli di
mobilio o delle calzature in pelle durante l'immagazzinamento e il trasporto in
climi umidi. Confezionato in sacchetti che di solito sono applicati all'interno
dei mobili o inseriti nelle scatole delle scarpe il DMF evapora e impregna il
cuoio proteggendolo dalle muffe. È risultato però che questo prodotto
ha gravi conseguenze per i consumatori che vi sono venuti a contatto. 
Il DMF penetra attraverso gli indumenti e arriva alla pelle dei
consumatori[1] causando
dolorose dermatiti. Il fatto che in casi gravi sia particolarmente difficile la
cura accresce ulteriormente il danno causato dal prodotto. La presenza di DMF
costituisce quindi un grave rischio.
Questa sostanza chimica pericolosa ha iniziato a suscitare preoccupazione
quando è iniziato a pervenire un numero elevato di notifiche dalle
autorità degli Stati membri tramite il sistema di allarme rapido per i
prodotti di consumo pericolosi diversi dagli alimenti (RAPEX).
Le notifiche riguardavano poltrone, divani e scarpe e i test clinici hanno
confermato che le dermatiti riportate dai consumatori venuti a contatto con
questi prodotti erano causate dal
DMF[2]. La Francia e il Belgio
hanno adottato quindi divieti su scala nazionale e la Spagna si prepara a fare
altrettanto. La nuova decisione concordata oggi coprirà tutti gli Stati
membri.
Le norme attuali 
Il DMF è già vietato nella fabbricazione di beni all'interno
dell'UE poiché i prodotti biocidi contenenti DMF non sono autorizzati in
forza della direttiva sui biocidi (direttiva 98/8/CE). Tuttavia fabbricanti siti
al di fuori dell'UE possono usare questi biocidi non autorizzati e quindi
esportare i loro prodotti nell'UE. La decisione odierna protegge pertanto i
consumatori dell'UE dal rischio costituito dal DMF contenuto in prodotti
importati analogamente a quanto avviene per la protezione all'interno
dell'UE.
Misure recenti introdotte dagli Stati membri 
Nel dicembre 2008 la Francia ha adottato un
decreto[3] che vieta per un
anno l'importazione e l'immissione sul mercato di divani, poltrone e calzature
contenenti DMF. Il decreto francese prescrive inoltre il richiamo di tutti
questi prodotti contenenti in modo visibile tale sostanza o la cui confezione
contiene in modo visibile il DMF. Nel gennaio 2009 il Belgio ha emanato un
decreto[4] che vieta
l'immissione sul mercato di tutti gli articoli e i prodotti contenenti DMF. La
Spagna sta contemplando l'introduzione di un'analoga misura.
Contesto - RAPEX
RAPEX è il sistema UE di allarme rapido per i prodotti di consumo
pericolosi diversi dagli alimenti ed assicura uno scambio rapido di informazioni
tra gli Stati membri e la Commissione al fine di evitare la commercializzazione
o l'uso di prodotti che presentano un grave rischio per la salute e la sicurezza
dei consumatori. 
Per ulteriori informazioni:
http://ec.europa.eu/consumers/safety/rapex/index_en.htm
[1] 	Williams JDL, et al
(2008) An outbreak of furniture dermatitis in the U.K. . British Journal of
Dermatology 159: 233-234.
[2] 	Rantanen T (2008) The
cause of the Chinese sofa/chair dermatitis epidemic is likely to be contact
allergy to dimethylfumarate, a novel potent contact sensitizer. Concise
communication. British Journal of Dermatology 159: 218-221.
[3]	Ministero dell'economia,
dell'industria e dello sviluppo, decreto del 4 dicembre 2008 che sospende
l'immissione sul mercato di divani, poltrone e calzature contenenti DMF.
Gazzetta ufficiale francese, 10 dicembre 2008, atto 17/ 108.
[4]	Il ministro della salute
pubblica e il ministro per la protezione dei consumatori, decreto ministeriale
riguardante il divieto di commercializzazione di articoli e prodotti contenenti
DMF, gazzetta ufficiale belga, 12.1.2009
