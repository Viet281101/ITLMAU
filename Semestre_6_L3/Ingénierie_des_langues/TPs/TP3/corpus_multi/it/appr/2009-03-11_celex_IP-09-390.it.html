IP/09/390
Bruxelles, 11.3.2009Sicurezza marittima: per una migliore
prevenzione degli incidenti in mareIn seguito all'accordo di conciliazione raggiunto
lo scorso dicembre, il 11 marzo 2009 il Parlamento europeo ha
approvato in via definitiva, dopo il Consiglio, il terzo pacchetto di misure per
la sicurezza marittima. 
"Sono particolarmente soddisfatto dell'accordo raggiunto tra il Parlamento
europeo e il Consiglio, poiché costituisce un notevole passo avanti verso
una migliore prevenzione degli incidenti marittimi e una maggiore
responsabilità di tutti gli operatori del settore", ha sottolineato il
vicepresidente Tajani. "Il pacchetto completa e aggiorna l'attuale legislazione
europea e costituisce una risposta forte alle crescenti preoccupazioni dei
nostri cittadini", ha aggiunto.
In questo modo, l'Unione europea si doterà di un regime di controllo
delle navi all'interno dei porti completamente rinnovato. Esso consentirà
l'ispezione sistematica e più frequente delle navi che presentano rischi e
consentirà inoltre di vietare l'accesso ai porti europei di quelle ad alto
rischio.
Le regole che disciplinano la concessione dell'attestazione europea agli
organismi degli Stati membri abilitati alla certificazione delle navi saranno
più efficienti. Le società di classificazione saranno indotte a fare
il loro lavoro seguendo gli standard più rigorosi. Un regime di sanzioni
pecuniarie da una parte e un organismo di certificazione dei loro sistemi di
controllo di qualità dall'altra, aiuteranno allo scopo.
Gli strumenti di controllo del traffico lungo le coste europee saranno
perfezionati. Il sistema "SafeSeaNet" costituirà d'ora in poi il veicolo
unico per la totalità degli scambi elettronici di dati marittimi tra gli
Stati membri. Sarà istituito un centro europeo di gestione dei dati LRIT
(Long Range Identification and Tracking) per la sorveglianza delle navi a lungo
raggio e il naviglio da pesca sarà meglio protetto contro le collisioni.
Inoltre, verrà garantita l'indipendenza delle decisioni di accogliere navi
in pericolo nei porti rifugio.
Anche le inchieste aperte a seguito di incidenti saranno condotte all'insegna
dell'indipendenza. Una comune metodologia d'inchiesta e la costituzione di una
solida banca dati garantiranno un'inestimabile fonte di esperienza per la
prevenzione di futuri incidenti.
La prevenzione passa anche, e innanzitutto, attraverso l'azione delle
amministrazioni di bandiera. Queste dovranno essere sottoposte a audit secondo
il modello depositato presso l'Organizzazione marittima internazionale (IMO) e
dovranno disporre di un certificato di qualità.
Tutte le navi che facciano scalo nei porti europei dovranno obbligatoriamente
essere titolari di assicurazione, sottoscritta ai massimali di
responsabilità più alti, ossia quelli della convenzione dell'IMO sulla
limitazione di responsabilità degli armatori (LLMC) del 1996. Sebbene oggi
faccia parte della suddetta convenzione solo il 20% della flotta mondiale, tutte
le navi che entrino nei nostri porti dovranno assoggettarsi a tale regola.
Per finire, il regime di responsabilità e d'assicurazione previsto da
una convenzione internazionale approvata nell'ambito dell'IMO (la Convenzione
d'Atene sui danni ai passeggeri) è recepita nel diritto comunitario.
Ciò significa che al massimo entro 4 anni tutti i cittadini che
abbiano intrapreso un viaggio internazionale godranno della stessa adeguata
protezione. La suddetta protezione sarà inoltre progressivamente estesa ai
viaggi all'interno di uno stesso paese.
Si vedano anche i promemoria MEMO/09/105
