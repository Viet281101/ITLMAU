IP/09/344
Bruxelles, 3 marzo 2009Cinque grandi imprese di high-tech si
impegnano a promuovere l’impiego femminile nel settore delle
TICNell’attuale crisi finanziaria globale i
posti di lavoro nel settore delle tecnologie dell’informazione e delle
comunicazioni (TIC), come internet e le telecomunicazioni, sono una fonte sicura
di crescita e hanno un’importanza cruciale per la ripresa
dell’economia. La competitività dell’Unione europea dipende
però dalla sua capacità di attirare e mantenere sul posto di lavoro
impiegati qualificati, comprese le donne, in particolare nel settore high-tech.
Se da un lato ci si aspetta che entro il 2010 mancheranno all’appello
circa 300 000 ingegneri qualificati, dall’altro le donne
rappresentano meno di un informatico su cinque. La Commissione europea ha
già cercato di affrontare questa sproporzione nel 2007, incoraggiando le
imprese del settore delle telecomunicazioni e di internet ad assumere un maggior
numero di donne qualificate nelle TIC. Grazie a quest’iniziativa oggi
cinque importanti imprese di telecomunicazioni sottoscriveranno un codice di
buone pratiche per le donne nel settore delle TIC, impegnandosi a fare di
più per rendere attrattive per le donne le opportunità di lavoro nel
settore delle alte tecnologie e a promuovere e sfruttare al meglio il potenziale
femminile.
“La firma di questo codice di buone pratiche costituisce solo un
primo passo per rendere più attrattivo l’impiego nel settore delle
tecnologie dell’informazione e delle telecomunicazioni per le donne. Mi
complimento con le imprese che oggi dimostrano coraggio e convinzione
impegnandosi a rispettare il codice di buone pratiche, che arricchirà
senz’altro il settore delle TIC rendendolo più accessibile
all’occupazione femminile,” ha affermato Viviane Reding, la
commissaria europea alle telecomunicazioni. “Il settore delle
telecomunicazioni, tuttavia, sta solo cominciando a rendersi conto dello
spessore del problema e di quanto sia importante attirare l’occupazione
femminile per far fronte alla scarsità di personale qualificato cui stiamo
assistendo in Europa. Attualmente, la domanda di personale qualificato nelle
tecnologie dell’informazione rappresenta in Belgio 10 100 posti di
lavoro, in Polonia 18 300, in Italia 2 800, in Francia
4 300, in Spagna 41 800 e in Germania addirittura 87 800! Invito
pertanto anche le altre imprese del settore a seguire quest’esempio e a
firmare entro la fine dell’anno il codice a favore dell’occupazione
delle donne nel campo delle tecnologie dell’informazione e delle
telecomunicazioni.”
Oggi cinque grandi compagnie europee e multinazionali del settore
dell’informazione e delle telecomunicazioni, ALCATEL-LUCENT, IMEC,
ORANGE-FRANCE TELECOM GROUP, MICROSOFT e MOTOROLA, hanno firmato un codice di
buone pratiche per le donne nel settore delle TIC, alla presenza della
commissaria Reding. Questo è il risultato di una serie di trattative con
l’industria avviate dalla commissaria in occasione della Giornata
internazionale della donna del 2008 (IP/08/392).Il codice ha lo scopo non solo di rendere appetibile il settore delle alte
tecnologie alle studentesse delle scuole superiori o universitarie, ma anche di
promuovere e mantenere i posti di lavoro attualmente occupati dalle donne in
questo settore attraverso le seguenti iniziative:creazione di laboratori o club informatici per ragazze, attraverso i
quali le giovani possono sviluppare una maggiore fiducia in se stesse
nell’uso delle TIC creando siti Web, imparando le tecniche di missaggio di
musica o allestendo riviste on-line. Alcune delle imprese che hanno sottoscritto
il codice, IMEC, Motorola, Orange e Microsoft, hanno già attivato
laboratori tecnologici e campi estivi tecnologici per ragazze. Questo tipo di
club esiste già nel Regno
Unito e in Germania;
programmi di tutoraggio durante il congedo di maternità, per
aiutare le donne a tenersi aggiornate sugli ultimi sviluppi tecnologici durante
il congedo parentale: questo tipo di programma è offerto ad esempio da
Motorola; 
aiuto concreto per conciliare la vita lavorativa con gli impegni
familiari: la IMEC, ad esempio, offre già un orario di lavoro
flessibile e il telelavoro;
forum e reti sulle tecnologie dell’informazione e delle
comunicazioni per le donne, che aiutano nella ricerca di lavoro, offrono
consulenza e tutoraggio. Alcatel Lucent sta promuovendo un tipo di sostegno
alla carriera per le donne dalle qualifiche elevate per aiutarle ad arrivare
rapidamente ai vertici della carriera. Anche alla Microsoft e alla Motorola sono
già in atto programmi per la promozione della dirigenza femminile; 
fissazione di obiettivi per le assunzioni e le promozioni di personale
femminile a tutti i livelli e monitoraggio del raggiungimento di tali
obiettivi. La Orange, firmataria del codice, per favorire
l’assunzione di personale femminile tiene aperti i termini per la
presentazione di candidature finché non si sia presentata almeno una donna.
La Commissione europea seguirà da vicino l’applicazione
del codice ed effettuerà una valutazione entro un anno. “Alle
buone pratiche occorre affiancare la fissazione di obiettivi precisi. Un modo
concreto di farlo è aumentare la rappresentanza femminile nei consigli di
amministrazione delle imprese del settore delle TIC”, ha affermato la
commissaria Reding. “Oggi solo il 7% dei membri dei consigli di
amministrazione delle principali 116 imprese TIC sono donne. Il nostro obiettivo
è raddoppiare questa rappresentanza entro il 2015.” 
Contesto 
Per valorizzare il potenziale femminile nel settore delle TIC la commissaria
Reding ha avviato nel 2007 l’operazione “Shadowing” (IP/07/305)
che ora è organizzata ogni anno. In concreto viene offerta la
possibilità a un certo numero di giovani donne di affiancare
un’affermata professionista del settore delle TIC (ingegnere, dirigente o
politica) nel corso di una tipica giornata di lavoro, di incontrare
professionisti, uomini e donne, esperti nelle TIC e di farsi un’idea di
cosa significhi lavorare concretamente nel settore. Nel 2008 oltre 100 ragazze
hanno preso parte all’iniziativa “Shadowing” (IP/08/392).Nell’ottobre 2008, in occasione del convegno mondiale del Women’s
Forum for Economy and Society svoltosi a Deauville, la commissaria Reding ha
incontrato altre donne leader nei settori della politica e dell’industria
e le ha invitate a promuovere l’occupazione femminile nel settore delle
TIC (iniziativa ‘Cyberellas’, MEMO/08/631).L’odierna firma del codice di buone pratiche per le donne nel settore
delle TIC è stata accompagnata dalla conferenza dal titolo
“Cyberellas are IT!” nel corso della quale la commissaria ha
presentato a Bruxelles un videoclip sull’operazione shadowing svoltasi a
Lione nel novembre 2008. Il videoclip “ICT is wicked” sarà
distribuito nelle scuole di tutta Europa e si può visionare online al
seguente indirizzo: 
http://212.68.215.195/europa/shadowingday09.wmvPer maggiori informazioni: www.ec.europa.eu/itgirls.
