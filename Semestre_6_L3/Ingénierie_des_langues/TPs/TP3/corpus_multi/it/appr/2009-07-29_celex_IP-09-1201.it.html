IP/09/1201
      Bruxelles, 29 luglio 2009
      La stragrande maggioranza degli europei considera l'impatto ambientale dei prodotti che acquista
      Quattro europei su cinque affermano di tenere conto dell'impatto ambientale dei prodotti che acquistano, è quanto risulta da un'inchiesta di Eurobarometro pubblicata oggi. Sono particolarmente
            attenti alle conseguenze ambientali in Grecia, dove oltre 9 intervistati su 10 hanno dichiarato che l'impatto di un prodotto
            sull'ambiente ha un ruolo importante nelle loro decisioni di acquisto. Dalla stessa inchiesta emerge che gli europei si dividono
            a metà se chiamati ad esprimersi sulla credibilità delle affermazioni dei produttori in merito all'efficienza ambientale dei
            loro prodotti e che quasi la metà pensa che l'aumento delle imposte sui prodotti dannosi per l'ambiente in combinazione con
            una riduzione di quelle sui prodotti ecologici sarebbe il modo migliore per promuovere i prodotti ecologici. Raccoglie inoltre
            un notevole sostegno l'idea che i dettaglianti debbano svolgere un ruolo nel promuovere i prodotti ecologici e che venga introdotta
            l'indicazione obbligatoria della produzione aggiuntiva di CO2 mediante etichettatura.
      Il commissario UE per l'ambiente Stavros&nbsp;Dimas ha dichiarato a questo proposito: "La battaglia contro i cambiamenti climatici deve
            essere combattuta su tutti i fronti e ciascuno deve dare il proprio contributo, non solo le imprese e i governi, ma anche
            i&nbsp;consumatori. Acquistando prodotti rispettosi dell'ambiente e del clima, il consumatore invia il giusto segnale ai produttori,
            i quali rispondono a loro volta producendo prodotti più ecologici.".
      L'impatto ambientale dei prodotti è importante
      Dall'inchiesta di Eurobarometro pubblicata oggi sull''atteggiamento degli europei in merito al consumo e alla produzione sostenibili
            risulta che la stragrande maggioranza degli europei (83%) ha dichiarato che l'impatto ambientale di un prodotto è un aspetto
            importante nelle loro decisioni di acquisto. I più attenti risultano essere i greci, che al 92% hanno dichiarato di tenere
            conto dell'impatto ambientale dei prodotti che acquistano, i meno sensibili i cechi (62%).
      Pareri contrastanti sulla credibilità delle affermazioni delle imprese in merito all'efficienza ambientale dei loro prodotti
      Gli europei intervistati si sono divisi a metà quando hanno dovuto esprimersi in merito alla credibilità delle affermazioni
            dei produttori sull'efficienza ambientale dei loro prodotti (il 49% le considerano credibili, il 48% no). I più fiduciosi sono gli olandesi con
            il 78%, i più scettici i bulgari (26%).
      Imposte più elevate sui prodotti dannosi per l'ambiente e più basse su quelli ecologici
      Circa il 46% dei cittadini dell'UE ritengono inoltre che il modo migliore per promuovere i prodotti ecologici sarebbe aumentare le imposte sui prodotti dannosi
            per l'ambiente e ridurle su quelli ecologici. I più favorevoli a questo duplice intervento&nbsp;a livello di tassazione sono i
            britannici, mentre sono molto meno favorevoli i maltesi (28%), i quali preferiscono che ci si limiti a ridurre le imposte
            sui prodotti ecologici.
      Il ruolo importante dei dettaglianti nella promozione dei prodotti ecologici
      Gli intervistati si sono dichiarati nettamente a favore a che i dettaglianti promuovano i prodotti ecologici. Circa la metà dei cittadini dell'UE (49%) ritiene che dovrebbero accrescere la visibilità di tali prodotti sui loro scaffali
            o avere un angolo riservato ai prodotti ecologici. Un terzo (31%) degli europei ha affermato che, per i dettaglianti, il&nbsp;modo
            migliore per promuovere i prodotti ecologici è fornire informazioni migliori ai&nbsp;consumatori.
      Forte sostegno per le etichette che indicano la produzione aggiuntiva di CO2
      Sebbene poco meno della metà degli europei affermino che il marchio di qualità ecologica riveste un ruolo importante nelle
            loro decisioni di acquisto e solo 1 su 10 dichiari che l'importo totale delle emissioni di gas ad effetto serra create da un prodotto debba figurare sulle etichette ambientali, circa
            il 72% dei cittadini dell'UE ritengono che in futuro dovrebbe essere obbligatoria un'etichetta indicante le emissioni di carbonio
            derivanti dal prodotto. Le posizioni in materia variano ampiamente da uno Stato membro all'altro: si va dai greci che sono
            massicciamente a favore dell'idea (90%), ai cechi che lo sono molto meno (47%).
      Un'etichetta sulle emissioni di CO2 dovrebbe indicare l'importo totale dei gas a effetto serra — compreso il biossido di carbonio — emessi durante la vita del
            prodotto, dalla fabbricazione allo smaltimento. Attualmente questo tipo di etichetta non è previsto a livello europeo, ma
            nel dicembre del 2008 i ministri del Consiglio ambiente hanno invitato la Commissione a studiarne l'introduzione.
      Contesto: Piano d'azione dell'UE a favore della produzione e del consumo sostenibili
      Nel luglio del 2008 la Commissione ha presentato un piano d'azione che contiene una serie di proposte sulla produzione e sul consumo sostenibili che contribuiranno a migliorare l'efficienza
            ambientale dei prodotti e ad accrescere la domanda di prodotti e tecnologie di produzione più sostenibili. Esso tenta inoltre
            di incoraggiare le imprese dell'UE ad approfittare delle opportunità per innovare.
      Ulteriori informazioni
      Pagine Internet relative al consumo e alla produzione sostenibili:
      http://ec.europa.eu/environment/eussd/escp_en.htm
