IP/ 09/954  Bruxelles, 18 giugno 2009  Concorso per il nuovo logo europeo dell'agricoltura biologica: termine prorogato fino al 6 luglio 2009  A pochi giorni ormai dal termine, la Direzione generale dell'Agricoltura e dello sviluppo rurale della Commissione europea pubblica l'invito finale a partecipare al concorso per la creazione del nuovo logo europeo dell'agricoltura biologica. Sono invitati a presentare progetti gli studenti in design dei 27 Stati membri che, oltre a vincere ricchi premi in denaro, avranno l'opportunità di diventare famosi come autori del nuovo logo ufficiale dell'UE per i prodotti dell'agricoltura biologica. Il termine ultimo per le iscrizioni è fissato al 6 luglio 2009.   Al concorso per la creazione del nuovo logo europeo dell'agricoltura biologica possono partecipare i cittadini dell'Unione europea di ogni età regolarmente iscritti a un Istituto superiore di arte o design situato in uno dei paesi dell'Unione o che abbiano recentemente conseguito un diploma in una di queste discipline. Finora al concorso di design si sono già iscritti oltre 500 studenti dei 27 Stati membri e hanno presentato progetti del simbolo europeo dell'agricoltura biologica originali e molto innovativi. Con la proroga del termine di altri cinque giorni viene offerta la possibilità di partecipare e presentare progetti a un numero ancora maggiore di studenti. Il sito del concorso al quale possono essere inviati i progetti è il seguente:   www.ec.europa.eu/organic-logo   .  Per la valutazione dei progetti che rispondono ai requisiti del concorso è stata costituita una commissione internazionale di esame, composta da esperti in agricoltura e produzione biologica e da grafici e designer professionisti di primo piano. Fanno parte di tale commissione alcune personalità di spicco:  Riitta Brusila-Räsänen , docente di design grafico all'Università della Lapponia (Finlandia), il tedesco Erik Spiekermann , professore, dottore onorario, direttore creativo e collaboratore di gestione, la francese Elisabeth Mercier , direttrice della Agence BIO in Francia, Urs Niggli , direttore dell'Istituto svizzero di ricerca sull'agricoltura biologica (FiBL), Szymon Skrzypczak , un giovane designer polacco già vincitore di premi, Tom Václavík , esperto di marketing di prodotti biologici della Repubblica ceca e presidente dell'associazione internazionale dei distributori di prodotti biologici e infine Craig Sams , presidente della Soil Association del Regno Unito. La commissione di esame sarà presieduta da Rob Vermeulen , ex presidente dell'associazione Pan-European Brand Design Association .   I progetti presentati saranno valutati in base alla loro attrattiva globale, all'immediata intelligibilità senza bisogno di parole, alla chiarezza della presentazione e all'intramontabilità. Dopo una prima selezione dei progetti più originali e accattivanti nel corso della riunione della commissione di esame del 20 luglio 2009, nel sito del concorso   www.ec.europa.eu/organic-logo   sarà pubblicata una lista breve dei progetti migliori. La novità di questo concorso è che tutti i cittadini europei avranno modo di votare in linea per il vincitore alla fine dell'anno.  I vincitori selezionati saranno tre: il primo conseguirà un premio di 6 000 EUR e il logo che avrà progettato sarà usato come logo generale dell'agricoltura biologica europea, mentre il secondo e il terzo riceveranno un premio di 3 500 e rispettivamente 2 500 EUR. La proclamazione dei vincitori avrà luogo a Bruxelles nel luglio 2010 nel corso di una cerimonia di premiazione alla quale parteciperà anche il commissario europeo all'Agricoltura e allo sviluppo rurale. Informazioni supplementari sul nuovo logo europeo dell'agricoltura biologica  La Commissione europea è alla ricerca di un nuovo logo per i prodotti biologici preconfezionati originari dei 27 Stati membri e conformi alle norme di produzione definite dall'Unione europea. Il nuovo logo sarà utilizzato a partire dal luglio 2010 e sarà obbligatorio per tutti i prodotti biologici preconfezionati originari dei 27 Stati membri e conformi alle norme di etichettatura. Potranno inoltre utilizzare in via facoltativa il nuovo logo europeo anche tutti i prodotti biologici non preconfezionati, originari dell'UE oppure importati dai paesi terzi.
