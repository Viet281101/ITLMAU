IP/09/659
Bruxelles, 29 aprile 2009Aiuti
di Stato: la Commissione adotta un pacchetto di semplificazione per accelerare
le decisioni in questo ambitoLa Commissione europea ha adottato un pacchetto di
semplificazione per gli aiuti di Stato contenente un codice delle migliori
pratiche e una comunicazione su una procedura semplificata. Entrambi mirano a
migliorare l’efficacia, la trasparenza e la prevedibilità delle
procedure in ciascuna fase delle indagini sugli aiuti di Stato, promuovendo
quindi la cooperazione volontaria tra Commissione e Stati membri. In
particolare, i due testi propongono che gli Stati membri intensifichino i loro
contatti prima di notificare le misure di aiuto, in modo da eliminare le
potenziali difficoltà sin dalle prime fasi del processo, e includano una
serie di strumenti di pianificazione migliorati per gestire tutti i casi, anche
quelli più difficili.  L’adozione del pacchetto di semplificazione
è una tappa importante del programma di riforma annunciato dalla
Commissione nel suo piano d’azione 2005 sugli aiuti di Stato (vedi IP/05/680).
Neelie Kroes,
commissario responsabile per la concorrenza, ha dichiarato: “Il pacchetto
di semplificazione in materia di aiuti di Stato procurerà vantaggi alle
imprese in quanto agevolerà e accelererà le decisioni in questo
ambito, in particolare migliorando e anticipando la cooperazione tra Stati
membri e Commissione. Adottando il codice delle migliori pratiche e la
comunicazione su una procedura semplificata, la Commissione ha mantenuto la sua
promessa di modernizzare e semplificare le procedure nel settore degli aiuti di
Stato, come indicato nel suo piano d’azione.” 
Il pacchetto di semplificazione intende facilitare, rendendolo quindi
più rapido, il trattamento di vari tipi di procedure nel settore degli
aiuti di Stato: misure lineari notificate alla Commissione, casi complessi che
sollevano questioni inedite, denunce, in linea con l’obiettivo annunciato
nel piano d’azione 2005 sugli aiuti di Stato (IP/05/680),
che auspicava procedure più semplici, efficaci e prevedibili in questo
settore. Il pacchetto è stato oggetto di ampie discussioni con Stati membri
e interlocutori esterni (vedi IP/08/1950)
ed ha suscitato reazioni globalmente positive.
Il codice delle migliori pratiche spiega dettagliatamente come dovrebbero
svolgersi, in pratica, le procedure in materia di aiuti di Stato, specialmente
in termini di durata, trasparenza e prevedibilità. Il codice comprende un
certo numero di intese volontarie fra Commissione e Stati membri per rendere le
procedure più razionali e prevedibili in tutte le fasi delle indagini sugli
aiuti di Stato. Esso si applicherà a tutti i casi non contemplati né
dal regolamento generale di esenzione per categoria (vedi IP/08/1110)
né dalla comunicazione sulla procedura semplificata.
Il codice delle migliori pratiche si basa su un impegno congiunto della
Commissione e degli Stati membri. Da un lato, la Commissione offrirà
contatti pre-notificazione più regolari onde migliorare la qualità e
la completezza delle notificazioni. I casi particolarmente inediti, complessi o
urgenti saranno gestiti secondo una pianificazione stabilita di comune accordo.
La Commissione cercherà inoltre di raggruppare le sue richieste di
informazioni. Dall’altro lato, gli Stati membri sono invitati a rispondere
in modo più celere ed esauriente alle richieste della Commissione relative
ai casi. A tal fine, il codice propone altresì un'applicazione rigorosa
degli strumenti procedurali esistenti onde incoraggiare gli Stati membri a
reagire tempestivamente e ad evitare ritardi nello svolgimento dei procedimenti.
Il codice delle migliori pratiche intende anche migliorare la procedura
applicata alle denunce, prevedendo tra l’altro un calendario indicativo e
una migliore informazione dei denuncianti. 
La procedura semplificata dovrebbe permettere alla Commissione di gestire
meglio i casi semplici, come quelli chiaramente in linea con gli strumenti
orizzontali esistenti o con la prassi decisionale consolidata della Commissione.
La Commissione intende adoperarsi affinché un aiuto di Stato chiaramente
compatibile sia approvato entro un mese se lo Stato membro fornisce una
notificazione completa. A tal fine, la comunicazione contiene anche un elenco
illustrativo di misure di aiuto, inclusi determinati aiuti alle PMI, gli aiuti
alla tutela ambientale, all'innovazione, al salvataggio e alla ristrutturazione
che, in linea di principio, si prestano a un trattamento semplificato. 
Questa nuova procedura dovrebbe essere non solo più rapida, ma anche
più trasparente: le parti interessate avranno un’ulteriore
possibilità di formulare osservazioni sulla misura di aiuto di Stato
proposta, poiché sul sito web della Commissione sarà pubblicato
anticipatamente un riepilogo delle misure notificate dallo Stato membro
nell'ambito della procedura semplificata.
Nessuna di queste iniziative si applicherà alle misure notificate dagli
Stati membri nell'ambito della crisi finanziaria ed  economica attuale, per le
quali sono state stabilite specifiche procedure interne ad hoc che consentono
alla Commissione di esaminare le misure notificate con la massima urgenza.Il codice e la comunicazione sono disponibili in inglese, francese e tedesco
sul sito web della Commissione al seguente indirizzo:
http://ec.europa.eu/competition/state_aid/reform/reform.html
Saranno presto disponibili altre versioni linguistiche.
Per ulteriori informazioni, vedi MEMO/09/208.
