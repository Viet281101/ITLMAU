IP/09/348
Bruxelles, 4 marzo 2009Pubblicazione della Relazione generale
sull’attività dell’Unione europea nel 2008La Relazione generale sull’attività
dell’Unione europea pubblicata dalla Commissione passa in rassegna la vita
dell’UE nel 2008. In questi dodici mesi, l’Unione ha fornito
risposte tempestive e efficaci a fronte di diversi eventi salienti, quali la
crisi finanziaria internazionale, il cambiamento climatico e vari conflitti
mondiali, acquisendo un posto di rilievo sulla scena politica mondiale. Sul
piano istituzionale, l’evento di maggior rilievo è stato il processo
di ratifica del trattato di Lisbona, che dopo il rallentamento a seguito del
"no" del referendum irlandese di primavera, è stato rilanciato dal
Consiglio europeo di dicembre.
In occasione della pubblicazione della Relazione generale 2008, il presidente
Barroso ha sottolineato che “dopo cinquant’anni di vita, le
istituzioni europee hanno provato di essere in grado di reagire in modo rapido
alle sfide mondiali del 2008. Quanto all’Unione economica e monetaria, che
ha compiuto dieci anni nel 2008, l’euro si è dimostrato una
protezione nei confronti di una crisi finanziaria di portata
mondiale”.
La Relazione generale, che descrive le attività dell’insieme delle
istituzioni e degli organi dell'Unione, offre una panoramica dei maggiori eventi
e delle principali tendenze che hanno caratterizzato la vita dell’UE nel
2008.
Nel 2008 gli Stati membri e le istituzioni hanno reagito di concerto di
fronte ad importanti sfide. Nell’ambito delle riflessioni su una riforma
reale e completa del sistema finanziario internazionale, l'Unione europea ha
assunto una ruolo leader. Per far fronte alle conseguenze della crisi
finanziaria sulle economie europee, sono stati approntati provvedimenti
d’urgenza volti a coordinare le reazioni dei singoli Stati nei confronti
di un evento di portata planetaria. Il piano europeo di ripresa economica, che
contempla misure di stimolo della domanda a breve termine, è inteso a
tutelare l’occupazione e a contribuire a ricreare un clima di fiducia. Il
piano prevede inoltre incentivi di bilancio rapidi, mirati e transitori, per un
totale di 200 miliardi di euro, pari all’1,5% del prodotto interno lordo
(PIL) dell'Unione.
Nel 2008 le istituzioni europee hanno assunto un serio impegno per quanto
riguarda l’altro evento centrale dell’anno: la definizione di una
politica energetica europea che tenga conto del cambiamento climatico. In
occasione del Consiglio europeo di dicembre è stato infatti trovato un
accordo sull’ambizioso pacchetto di misure relative a energia e clima,
grazie al quale l’UE potrà dotarsi dei mezzi per ridurre di almeno il
20% le emissioni di CO2 e portare la quota di energia da fonti
rinnovabili al 20% dei consumi entro il 2020.
Altro sviluppo di rilievo del 2008: il rilancio del processo di ratifica del
trattato di Lisbona. Il 12 giugno il 53,4% dei votanti in Irlanda, unico Stato a
ricorrere al referendum, ha detto “no” alla ratifica. Una via
d’uscita è stata tuttavia trovata a questa nuova empasse:
l’Unione chiarirà, tramite una serie di dichiarazioni giuridicamente
vincolanti, gli aspetti del trattato all’origine delle preoccupazioni
espresse dagli elettori irlandesi i quali verranno nuovamente convocati alle
urne nel 2009 prima della fine del mandato dell’attuale Commissione.
Nel 2008 gli eventi di politica estera hanno occupato un posto di rilievo
sulla scena europea, dal progetto dell’Unione per il Mediterraneo al
partenariato orientale con i paesi dell’Europa dell’Est, passando
per lo sviluppo della “sinergia del mar Nero”. L'Unione ha inoltre
dato priorità alla risoluzione del conflitto aperto scoppiato in Georgia e
al problema dell'approvvigionamento energetico.
Il resoconto relativo ai settori d’attività, che si estende per
circa 250 pagine, è articolato attorno ai quattro obiettivi strategici
definiti dalla Commissione ad inizio mandato: prosperità, solidarietà,
sicurezza e ruolo dell’Unione in quanto partner mondiale. La Relazione
dedica peraltro tre capitoli distinti ad aspetti quali la vita delle istituzioni
e degli organi, il bilancio e le attività finanziarie e il quadro politico
e economico generale delle attività comunitarie, nell’ambito del
quale sono illustrati i progressi realizzati nel 2008 in settori importanti
quali l’iniziativa “legiferare meglio” e la riduzione degli
oneri amministrativi gravanti sulle imprese.
La Relazione generale, pubblicata nelle ventiquattro lingue ufficiali
dell’Unione, è disponibile al seguente indirizzo web del sito Europa:
http://europa.eu/generalreport/fr/welcome.htm.
La versione cartacea sarà presto disponibile presso i principali punti
vendita delle pubblicazioni dell’Unione europea.
