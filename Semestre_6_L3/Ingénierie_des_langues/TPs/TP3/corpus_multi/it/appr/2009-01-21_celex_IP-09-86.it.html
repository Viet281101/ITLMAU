IP/09/86
Bruxelles, 21 gennaio 2009Il gruppo europeo di etica invita la
Commissione europea a introdurre principi etici nelle politiche agricoleIl gruppo europeo di etica delle scienze e delle
nuove tecnologie (GEE) ha incontrato oggi la commissaria europea
all’agricoltura e allo sviluppo rurale, Marianne Fischer Boel, per
presentare il parere recentemente adottato con le principali raccomandazioni
sulle implicazioni etiche dei recenti sviluppi delle tecnologie in
agricoltura.
Su richiesta del presidente Barroso, il gruppo europeo di etica ha adottato
in dicembre un parere sulle implicazioni etiche dei recenti sviluppi delle
tecnologie agricole, per cogliere le nuove sfide e le opportunità future
per l’agricoltura europea. Il gruppo ha deciso di concentrarsi in primo
luogo sulle tecnologie agricole e sui metodi applicabili alla produzione
primaria di alimenti di origine vegetale.
Nel suo parere, il gruppo europeo di etica è sensibile alla
necessità di promuovere l’innovazione in agricoltura per poter
nutrire una popolazione mondiale in piena crescita. Ma le tecnologie non sono in
grado, da sole, di offrire soluzioni definitive alle problematiche che deve
affrontare un’agricoltura moderna su scala europea e mondiale.
Il gruppo sottolinea la necessità di una prospettiva e un approccio
integrati sulle tecnologie agricole, che permettano di considerare globalmente i
processi di produzione, stoccaggio e distribuzione in sede di analisi delle
implicazione etiche di qualsiasi nuova tecnologia. I tre obiettivi della
sicurezza dell’approvvigionamento alimentare, della sicurezza degli
alimenti e della sostenibilità costituiscono le prime priorità e i
principi guida ai quali deve rispondere qualunque tecnologia in agricoltura.
Prendendo le mosse da questo quadro etico, il gruppo europeo formula
raccomandazioni anche su tutta una serie di temi, come la revisione della
Politica agricola comune dell’Unione, la valutazione dell’impatto
delle tecnologie in agricoltura, il diritto all’alimentazione, la
sostenibilità delle tecnologie agricole, la sicurezza alimentare, la
biodiversità in agricoltura, la protezione del suolo e delle acque, i
biocarburanti, le colture OGM, la ricerca agronomica, la politica da adottare
per i seminativi, il commercio mondiale di prodotti agricoli, il sistema dei
diritti di proprietà intellettuale, la concorrenza equa e i “monopoli
verticali”, i prezzi degli alimenti, gli aspetti societali, la
partecipazione pubblica, la responsabilità dei cittadini dell’UE, gli
sprechi di prodotti alimentari ecc. 
Contesto
Il gruppo europeo di etica è un organo indipendente, pluralista e
multidisciplinare, composto da 15 esperti designati dalla Commissione col
compito di formulare pareri su questioni etiche.
Il parere adottato, il comunicato stampa integrale e l’elenco dei
membri si possono consultare sul sito del GEE: 
http://ec.europa.eu/european_group_ethics/index_en.htm
