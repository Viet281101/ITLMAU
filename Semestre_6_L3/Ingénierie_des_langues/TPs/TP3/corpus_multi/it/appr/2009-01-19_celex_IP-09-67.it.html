IP/09/67
Bruxelles, 19 gennaio 2009Previsioni intermedie per il 2009-2010: si
accentua il rallentamento ma la crescita riprenderà prima della fine del
2009Si prevede che la crescita del PIL dell'Unione
europea diminuisca di circa l'1,8% nel 2009, per poi recuperare moderatamente
nel 2010 dello 0,5%. Sono questi gli effetti sull'economia reale provocati
dall'intensa crisi finanziaria e dalla conseguente decelerazione
dell'attività economica mondiale, che si manifesta nella forte contrazione
degli scambi internazionali e della produzione manifatturiera e, in alcuni
paesi, nelle correzioni del mercato immobiliare. I consumi e gli investimenti
pubblici attenueranno, tuttavia, questi effetti. Anche la minore pressione
inflazionistica favorisce i consumi privati. Le misure fiscali discrezionali
annunciate fin da agosto 2008 conterranno il rallentamento della crescita del
PIL di circa ¾ di punti percentuali quest'anno. La gravità del
rallentamento economico avrà ripercussioni notevoli sull'occupazione e
sulle finanze pubbliche nel periodo in questione. 
"Le misure per stabilizzare il mercato finanziario, le politiche monetarie
di allentamento e i piani di rilancio economico ci consentiranno di arginare il
deterioramento dell'economia e creare le condizioni per una ripresa graduale
nella seconda parte dell'anno. Occorre adoperarsi affinché queste misure
siano valide ed efficaci: per migliorare i flussi di credito a prezzi
ragionevoli e per attuare rapidamente pacchetti di stimolo fiscale che
incoraggino gli investimenti e i consumi privati. Per rafforzare la fiducia
è inoltre fondamentale che gli Stati membri s'impegnino esplicitamente a
risanare, non appena la situazione economica sarà tornata alla
normalità, le proprie finanze pubbliche, in modo da garantirne la
sostenibilità a medio-lungo termine", ha dichiarato Joaquín
Almunia, commissario per gli affari economici e monetari.Secondo le
previsioni intermedie pubblicate oggi
anticipatamente[1], l'UE e la
zona euro dovrebbero aver registrato nel 2008 una crescita di appena l'1%, a
fronte di un valore di poco inferiore al 3% nel 2007. Nel 2009 il loro PIL reale
dovrebbe scendere bruscamente, dell'1,8% per l'UE e dell'1,9% per la zona euro,
per poi risalire di circa mezzo punto percentuale nel 2010.
Anno di recessione economica mondiale
Si stima che l’attività economica a livello mondiale abbia subito
una grande decelerazione nell’ultimo trimestre del 2008. Dai dati delle
ultime indagini e dal calo degli ordinativi si desume che questa tendenza
continuerà nel breve periodo. Il rallentamento economico dovrebbe investire
numerosi settori e avere ricadute via via negative sulle economie di mercato
emergenti. Per tutto il 2009 si prospetta una crescita del PIL mondiale di solo
0,5% (a fronte del 3,3% del 2008 e della media eccezionale del 5% che ha
caratterizzato il triennio 2004-2007). A partire dalla seconda metà del
2009 dovrebbe esserci una ripresa, graduale ma moderata, grazie al miglioramento
dei mercati finanziari e agli effetti delle politiche macroeconomiche di
allentamento (non da ultimo negli USA) che cominceranno a farsi sentire. Nel
complesso, si prevede che nel 2010 la crescita del PIL mondiale si collochi
intorno al 2,75%.
Una forte scossa anche per l’economia dell’UE
Nel terzo trimestre del 2008 il PIL è sceso di 0,2% sia nella zona euro
sia nell’UE. Ciò significa che la zona euro, con il PIL in
contrazione per il secondo trimestre consecutivo, è entrata per la prima
volta in recessione tecnica. I dati delle indagini condotte nei vari settori in
diversi paesi e il forte deterioramento di altri indicatori fondamentali nel
quarto trimestre prospettano un ulteriore calo del PIL per tutta la prima
metà di quest’anno. Si prevede che il rallentamento investirà un
gran numero di settori nei vari paesi, che non saranno risparmiati dalla crisi
finanziaria, dal ciclo globale e, in alcuni Stati membri, dal crollo del settore
immobiliare. La caduta della domanda privata e della domanda estera netta
frenerà notevolmente la crescita del PIL, a cui solo i consumi e gli
investimenti pubblici forniranno una boccata d’ossigeno.
Gli investimenti privati, uno degli elementi trainanti nel periodo di
crescita, registrano una brusca riduzione, dovuta al netto calo dei tassi di
utilizzo della capacità, al deterioramento delle prospettive economiche e a
condizioni finanziarie più rigide.
Disoccupazione e disavanzo in crescita
Nella maggior parte degli Stati membri la situazione del mercato del lavoro
ha iniziato a peggiorare nel 2008. Con un certo ritardo rispetto
all’evoluzione del PIL, l’occupazione dovrebbe registrare una
crescita negativa quest’anno, che si tradurrà per l’UE in una
perdita di 3 milioni e mezzo di posti di lavoro. Di conseguenza, il tasso di
disoccupazione dovrebbe salire a 8,75% nel 2009 (9,25% nella zona euro), per
aumentare ancora nel 2010.
Si prospetta un peggioramento anche per le finanze pubbliche, che
risentiranno dell’inversione della tendenza registrata negli ultimi anni:
non più entrate eccezionali, una composizione della crescita con, in
generale, una minore incidenza dell’elemento tributario e l’impatto
delle importanti misure discrezionali adottate e/o annunciate dagli Stati membri
(che, al momento della stesura definitiva di queste previsioni, rappresentavano
circa l’1% del PIL dell’UE nel 2009). Quest’anno il disavanzo
nominale dell’UE dovrebbe quindi essere superiore al doppio di quello
dello scorso anno, attestandosi al 4,25% (quello della zona euro passerà da
1,75% a 4%).
Inflazione in rapido calo
Le pressioni inflazionistiche stanno allentandosi rapidamente. La forte
impennata dei prezzi dei prodotti di base, che ha spinto l’inflazione al
picco dell’estate 2008, ha subito una brusca inversione, trascinata da una
crescita che si prospetta sempre più debole per l’economia
dell’Unione e quella mondiale, come pure dal deterioramento dei mercati
del lavoro. Questi elementi inducono a ritoccare notevolmente verso il basso le
prospettive d’inflazione rispetto alle proiezioni d’autunno. Al
momento si prevede che l’inflazione dei prezzi al consumo scenda
nell’UE dal 3,7% del 2008 (3,3 per la zona euro) a 1,2% nel 2009 (1,0% per
la zona euro), per stabilirsi leggermente al di sotto del 2% nel 2010 nelle due
regioni.
Una congiuntura di grande incertezza
Una grande incertezza grava peraltro su queste previsioni, in quanto ci
troviamo di fronte alla peggiore crisi che l’economia mondiale abbia
attraversato dalla seconda guerra mondiale. I rischi inerenti le prospettive di
crescita sono controbilanciati: da un lato, l’impatto negativo della crisi
finanziaria (anche sul settore immobiliare) e la gravità del circolo
vizioso innescatosi tra il settore finanziario e l’economia reale;
dall’altro, la possibilità che la crescita sia maggiore del previsto
se strumenti quali le misure di bilancio riescono a reinfondere fiducia negli
investitori e nei consumatori più rapidamente di quanto ipotizzato. Anche i
rischi circa le prospettive d’inflazione paiono equilibrati, considerando
l’evoluzione dei prezzi dei prodotti di base e il deterioramento delle
prospettive economiche a livello internazionale.
Una relazione più dettagliata è reperibile alla pagina:
http://ec.europa.eu/economy_finance/thematic_articles/article13727_en.htm[ Tabelle disponibili in PDF o Word PROCESSED ]
[ Tabelle disponibili in PDF o Word PROCESSED ][ Tabelle disponibili in PDF o Word PROCESSED ]
[ Tabelle disponibili in PDF o Word PROCESSED ]
[1] La Commissione pubblica
di norma le proprie previsioni intermedie in febbraio, unicamente per le sette
economie maggiori e riguardanti soltanto l'inflazione e la crescita dell'anno in
corso. L'esercizio attuale è molto simile alle previsioni di primavera e di
autunno ed è giustificato dal deterioramento particolarmente rapido della
situazione e delle prospettive economiche a partire dall'autunno e dalla
necessità di tenerne conto nella valutazione annuale dei programmi di
stabilità e convergenza degli Stati membri.
