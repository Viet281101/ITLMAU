IP/09/792
Bruxelles, 15 maggio 2009Gli Stati membri dell'UE celebrano la
Giornata europea del mare a Roma dal 18 al 20 maggioIl mare ha sempre svolto un ruolo fondamentale
nella prosperità dell'Europa. Il litorale del nostro continente si estende
per quasi 70 000 km e 22 dei 27 Stati membri dell'Unione europea sono
paesi costieri o insulari. Nelle nostre regioni marittime vive il 40% della
nostra popolazione, si genera il 40% della nostra produzione economica e
lavorano circa 5 milioni di persone. Per tutti questi motivi l'UE celebra il 20
maggio la "Giornata europea del mare". Quest'anno, in collaborazione con il
governo italiano, la Commissione organizza una conferenza di tre giorni a Roma
dal 18 al 20 maggio. Questo importante evento riunirà le parti interessate,
le amministrazioni e altri attori dell'Unione europea e quest'anno anche alcuni
paesi terzi, in particolare della regione del Mediterraneo, per discutere le
sfide globali che l'Europa marittima si trova oggi ad affrontare. La Giornata
europea del mare è una delle iniziative principali della politica marittima
integrata dell'UE, avviata nel 2007.
"Il 20 maggio celebriamo a Roma la Giornata europea del mare di quest'anno"
ha dichiarato il presidente della Commissione europea José Manuel Barroso.
"I cittadini europei sono sempre più consapevoli dell'importanza del nostro
patrimonio marittimo comune e del suo futuro. La nostra politica marittima
integrata riflette una visione chiara del modo in cui dobbiamo trattare le
questioni della prosperità, della sostenibilità e della sicurezza
marittime ed è strettamente connessa alla lotta al cambiamento climatico e
al recupero della competitività economica dell'Europa."
Secondo Joe Borg, commissario europeo responsabile per la pesca e gli affari
marittimi, "la politica marittima integrata dell'UE pone i settori marittimi e
le regioni costiere, che sono tradizionalmente periferici, al centro di una
nuova politica, dinamica e inclusiva, a favore della crescita e dell'occupazione
sostenibili. L'UE e i suoi Stati membri sono convinti che si debba tener conto
delle specificità di oceani, mari e coste in modo coordinato e coerente. A
Roma istituzioni e parti interessate discuteranno nuovi approcci per garantire
una gestione sostenibile dei nostri oceani, dei nostri mari e delle nostre
regioni costiere nel quadro di una strategia integrata globale."
Parteciperanno alla conferenza delle parti interessate alla Giornata europea
del mare che si svolgerà a Roma rappresentanti del settore imprenditoriale
e della società civile, responsabili politici e giornalisti di tutta l'UE e
di alcuni paesi terzi per discutere un ampio ventaglio di politiche e pratiche,
come la governance marittima integrata, le tecnologie emergenti, la produzione
di energia, la pianificazione dello spazio marittimo, i sistemi di sorveglianza
dei mari, il turismo costiero sostenibile, la riforma della politica comune
della pesca e altro ancora. Le opinioni espresse alla conferenza contribuiranno
all'elaborazione futura della politica marittima integrata dell'UE.
Sempre a Roma, prima e dopo la conferenza, le organizzazioni delle parti
interessate terranno seminari e presentazioni su temi correlati al programma
della conferenza. Oltre alla conferenza centrale di Roma, una quarantina di
eventi avrà luogo in diversi Stati membri dell'Unione europea. Questi
eventi locali spaziano dalle conferenze o seminari alle "giornate porte aperte"
nei porti e alle iniziative per la salvaguardia dell'ambiente.
Il programma della conferenza di Roma prevede discorsi del Primo ministro
Silvio Berlusconi, della presidenza ceca dell'Unione europea, del presidente
della Commissione europea José Manuel Barroso e del vicepresidente del
Parlamento europeo Rodi Kratsa-Tsagaropoulou. Ospiti della conferenza saranno il
commissario europeo responsabile per la pesca e gli affari marittimi Joe Borg e
il ministro delle infrastrutture e dei trasporti Altero Matteoli.
Interverrà anche il ministro degli affari esteri Franco Frattini. La
Commissione europea sarà inoltre rappresentata dal vicepresidente
responsabile per l'industria e le imprese, Günter Verheugen, e dal
vicepresidente responsabile per i trasporti, Antonio Tajani. Una serie di tavole
rotonde farà il punto sui progressi raggiunti dalla politica marittima
integrata dal suo avvio e discuterà le prospettive future.
Da quando, nell'ottobre 2007, la Commissione europea ha presentato una
proposta di politica marittima integrata, che ha ricevuto l'avallo dei capi di
Stato e di governo nel dicembre 2007, sono stati registrati progressi concreti
nella messa a punto di un quadro coerente per promuovere sinergie e risolvere
potenziali conflitti tra vari settori attinenti alle politiche marittime. In
linea con il piano d'azione pubblicato nell'ottobre 2007 la Commissione ha
già presentato un pacchetto di proposte volte, ad esempio, a potenziare la
ricerca marittima e a sviluppare i porti dell'UE, a promuovere la pianificazione
dello spazio marittimo e uno spazio di trasporto marittimo senza barriere e a
favorire la produzione di energia eolica offshore. Altre proposte riguardano
strategie di adattamento al cambiamento climatico, di sostegno ai lavoratori del
settore del trasporto marittimo o di elaborazione di orientamenti per una
governance marittima integrata. Nel settore della pesca la Commissione ha
presentato una nuova normativa sulla lotta alla pesca illegale e sul
miglioramento del controllo e dell'esecuzione e ha inoltre avviato una vasta
consultazione a livello europeo su una riforma radicale della politica comune
della pesca.
Link utili
Giornata del mare: http://ec.europa.eu/maritimeday
Eventi collaterali organizzati a Roma dalle parti interessate: 
http://ec.europa.eu/maritimeaffairs/maritimeday/side_events_en.html
Eventi organizzati negli Stati membri dalle parti interessate: 
http://ec.europa.eu/maritimeaffairs/maritimeday/events_in_member_states_en.html
Dichiarazione tripartita del maggio 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
