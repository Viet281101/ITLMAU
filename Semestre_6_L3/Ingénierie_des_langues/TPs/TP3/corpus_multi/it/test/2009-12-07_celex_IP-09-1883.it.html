IP/ 09/1883   Bruxelles , 7 dicembre 2009   La Commissione invita a votare online per il nuovo logo biologico dell 'UE   A partire da oggi la Direzione  generale Agricoltura e sviluppo rurale della Commissione europea invita tutti i cittadini a votare sul sito   http://ec.europa.eu/agriculture/organic/logo/index.htm   per l'ultima fase del concorso per il logo biologico dell'UE. I tre logo giunti in finale saranno consultabili sul sito fino al 31 gennaio. Il nuovo logo punta ad una maggiore protezione dei consumatori e incentiva l'agricoltura biologica. A differenza del logo attuale, quello che sarà votato sarà obbligatorio per tutti i prodotti biologici preconfezionati provenienti dai 27 Stati membri e conformi le norme di etichettatura.  Con il voto online la Commissione europea vuole garantire che il nuovo logo sia gradito al maggior numero di persone possibile. Allo stesso tempo, questo processo di selezione aperto a tutti contribuisce ad un obiettivo più ampio, cioè quello di far capire ai cittadini l'importanza del settore dell'agricoltura biologica. Così si è espressa Mariann Fischer Boel, commissaria per l'agricoltura e lo sviluppo rurale.   Il nuovo logo deve rappresentare l'UE sia all'interno di essa che fuori dai suoi confini. Deve essere facilmente memorizzabile e far pensare all'UE e all'agricoltura biologica senza necessità di parole o sigle.   Per questo difficile compito la Commissione europea ha indetto un concorso UE sul logo biologico destinato a studenti di design e materie artistiche di tutta Europa, che si è svolto da aprile a giugno 2009. In totale sono state presentate 3 422 proposte innovative. Alla scadenza dei termini del concorso, si è aperta la seconda fase in cui una giuria internazionale di fama ha scelto i tre logo che partecipano al voto finale.
