IP/ 09/1165    Bruxelles, 20 luglio 2009  Miguel Induráin avalla la rosa dei progetti tra cui sarà scelto il nuovo logo biologico comunitario ufficiale  Il 20 luglio 2009 il celebre campione di ciclismo Miguel Induráin ha partecipato alla selezione nell'ambito del concorso organizzato dalla Commissione europea per la creazione del logo biologico comunitario. Miguel Induráin, noto per avere vinto cinque volte di seguito il Tour de France e due volte il Giro d'Italia , ha incontrato i giurati del concorso per scegliere i migliori progetti presentati in questa competizione paneuropea. Figlio di un agricoltore, Miguel Induráin ha affinato le proprie conoscenze nutrizionali per una vita intera, sperimentandone personalmente l'applicazione pratica. Con il suo forte spirito atletico e la sua intima convinzione dei vantaggi di una dieta sana, ha fornito un aiuto prezioso alla giuria nella scelta dei logo in grado di rappresentare meglio i prodotti biologici e degni perciò di essere ammessi alla fase finale del concorso.  La giuria alla quale si è unito Miguel Induráin nella fase di selezione finale era composta da un gruppo di esperti in agricoltura e produzione biologiche e da professionisti di fama internazionale del design grafico . Tra i membri di spicco della giuria vi erano il tedesco Erik Spiekermann , direttore creativo e socio amministratore, Riitta Brusila-Räsänen , docente di design grafico all'Università della Lapponia (Finlandia), Szymon Skrzypczak , un giovane designer grafico polacco già vincitore di premi, Elisabeth Mercier , direttrice della Agence BIO (Francia), Urs Niggli , direttore dell'Istituto svizzero di ricerca sull'agricoltura biologica (FiBL), Tom Václavík , esperto di marketing di prodotti biologici della Repubblica ceca nonché presidente dell'associazione internazionale Organic Retailers Association e Craig Sams , presidente della Soil Association del Regno Unito. La giuria era presieduta da Rob Vermeulen , ex presidente della Pan-European Brand Design Association .  I migliori lavori selezionati saranno sottoposti al giudizio del pubblico europeo, che verrà invitato a votare per il proprio logo preferito. La rosa dei progetti selezionati sarà pubblicata sul sito   http://ec.europa.eu/agriculture/organic/logo/index_it.htm   entro la fine dell'anno. Ogni cittadino dell'Unione europea potrà partecipare alla scelta del logo vincente.  Dal mese di luglio 2010 il nuovo logo sarà utilizzato su tutti i prodotti biologici in tutta l'Unione europea.  A differenza dell'attuale logo biologico comunitario, di uso facoltativo, il nuovo logo sarà obbligatorio per tutti i prodotti biologici preconfezionati originari dei 27 Stati membri.  Il nuovo logo contribuirà a rassicurare i consumatori europei, garantendo loro che i prodotti che acquistano sono davvero di origine biologica e di un livello qualitativo standardizzato nell 'intera Unione europea.
