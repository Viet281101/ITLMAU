IP/09/141
Bruxelles, 28 gennaio 2009Cambiamenti climatici: proposte della
Commissione per un patto globale sui cambiamenti climatici a
CopenaghenOggi la Commissione europea ha presentato una
serie di proposte riguardanti un nuovo accordo internazionale con ambiziosi
obiettivi di portata globale per la lotta contro i cambiamenti climatici,
illustrando anche le relative possibilità di finanziamento. Il nuovo patto
dovrebbe essere concluso alla conferenza sul clima che le Nazioni Unite
terranno a Copenaghen a dicembre. Per contenere l'aumento della temperatura al
di sotto della soglia di 2°C i paesi sviluppati e le istituzioni
multilaterali dovranno stanziare finanziamenti molto più consistenti a
favore dei paesi in via di sviluppo per aiutarli a sostenere i costi del loro
contributo alla lotta ai cambiamenti climatici. Le proposte della Commissione
prevedono entro il 2015 l'istituzione di un mercato del carbonio che
coprirà tutti i paesi dell'OCSE e lo sviluppo di fonti di finanziamento
internazionali innovative basate sulle emissioni dei paesi e sulle loro
capacità finanziarie.
Il commissario per l'ambiente Stavros Dimas ha dichiarato: "Per
affrontare le cause e gli effetti dei cambiamenti climatici, nei prossimi
decenni saranno necessari pesanti investimenti pubblici e privati. Gli
investimenti saranno in ogni caso inferiori ai costi che dovremmo sostenere se
non ostacolassimo la forza distruttrice dei cambiamenti climatici. Il piano
europeo di ripresa economica e le altre misure simili che sono in corso di
adozione in tutto il mondo per far fronte alla crisi economica offrono
l'opportunità di favorire gli investimenti necessari a basso tenore di
carbonio e, al tempo stesso, di stimolare la crescita, l'innovazione e la
creazione di posti di lavoro. Sarà tuttavia vitale individuare altre
soluzioni di finanziamento per giungere a un accordo a Copenaghen. La
comunicazione di oggi fornisce un contributo fondamentale in tal senso in quanto
presenta una serie completa di proposte per incrementare i finanziamenti e gli
investimenti".
Obiettivo di Copenaghen
L'obiettivo dell'UE consiste nel limitare il riscaldamento globale a meno di
2°C al di sopra della temperatura nel periodo preindustriale; in caso
contrario, gli scienziati hanno dimostrato che i cambiamenti climatici avrebbero
conseguenze pericolose.
L'accordo di Copenaghen dovrebbe fissare obiettivi globali per ridurre le
emissioni e gettare le basi per rafforzare la capacità dei paesi di
adattarsi ai cambiamenti climatici. La
comunicazione[1] presenta una
serie di proposte concrete per conseguire questi obiettivi.
Obiettivi e azioni
Per restare al di sotto della soglia dei 2°C, le emissioni globali
devono raggiungere il loro livello massimo prima del 2020 e poi, entro il 2050,
devono essere ridotte a meno del 50% dei livelli registrati nel 1990. Sia i
paesi sviluppati che quelli in via di sviluppo dovranno agire.
I paesi sviluppati devono svolgere un ruolo di guida e ridurre
globalmente entro il 2020 le emissioni del 30% rispetto ai livelli del
1990. L'UE ha dato l'esempio impegnandosi a ridurre le emissioni del 30% se
altri paesi sviluppati si impegneranno ad applicare riduzioni simili e ha
già messo in atto le misure per ridurre le emissioni del 20% (IP/08/1998).
La comunicazione propone parametri specifici per assicurare che gli obiettivi
nazionali prevedano uno sforzo comparabile. Tutti i paesi dell'OCSE, gli
Stati membri, i paesi candidati all'adesione e i candidati potenziali
dovrebbero impegnarsi a rispettare questi obiettivi in materia di emissioni.
I paesi in via di sviluppo, tranne quelli più poveri, dovrebbero
limitare entro il 2020 la crescita delle emissioni collettive al 15-30% al di
sotto dei livelli che si registrerebbero se la situazione rimanesse immutata. Le
misure in questione dovrebbero includere una rapida diminuzione delle emissioni
prodotte dalla deforestazione tropicale (IP/08/1543).
Questi paesi dovrebbero impegnarsi ad adottare entro il 2011 strategie di
sviluppo a basso tenore di carbonio in tutti i settori principalmente
responsabili delle emissioni. Un nuovo meccanismo internazionale valuterà
le strategie e attribuirà alle azioni il supporto esterno adeguato.
Finanziare lo sviluppo dell'economia a basse emissioni di carbonioPer ridurre le emissioni, stime indipendenti prevedono che potrebbe
essere necessario aumentare fino al 2020 gli investimenti netti globali di circa
175 miliardi di euro all'anno. Oltre la metà di questa somma
sarà necessaria nei paesi in via di sviluppo. Fino al 2020 le azioni in
questi paesi prevederanno sostanzialmente costi contenuti — o produrranno
addirittura dei benefici — e dovrebbero essere finanziate con risorse
interne. Il supporto finanziario internazionale per le azioni che superano le
capacità nazionali di un paese dovrebbe provenire da fonti comprendenti i
fondi pubblici e i meccanismi internazionali di scambio di crediti del
carbonio.
L'accordo di Copenaghen dovrebbe istituire anche un quadro di riferimento per
aiutare i paesi ad adattarsi ai cambiamenti climatici inevitabili. Tutti
i paesi sviluppati e in via di sviluppo dovrebbero elaborare strategie nazionali
per l'adattamento. I paesi in via di sviluppo più vulnerabili così
come i piccoli stati insulari dovranno ricevere aiuto per l'adattamento ai
cambiamenti climatici.
L'UE dovrebbe analizzare il potenziale offerto da fonti innovative di
finanziamento internazionale basato sul principio "chi inquina paga" e sulle
capacità finanziarie dei paesi. Gli Stati membri potrebbero usare
anche una parte delle future entrate derivanti dalla vendita all'asta delle
quote nell'ambito del sistema di scambio delle quote di emissione dell'UE per
aiutare i paesi in via di sviluppo.
Mercato globale del carbonio
Per alleviare l'impatto dei cambiamenti climatici e raccogliere fondi a
favore delle misure necessarie, l'UE dovrebbe cercare di costituire entro il
2015 un mercato del carbonio a copertura dell'OCSE collegando il sistema
di scambio delle quote di emissione dell'UE ad altri sistemi comparabili del
tipo "cap and trade", che fissano un tetto massimo di emissioni ma ne
consentono lo scambio. Il mercato dovrebbe espandersi per includere entro il
2020 le principali economie emergenti con l'intento di istituire un mercato
globale del carbonio.
Il meccanismo per lo sviluppo pulito del protocollo di Kyoto dovrebbe essere
modificato. Per i paesi in via di sviluppo più avanzati e per i settori
economici altamente competitivi il meccanismo in questione dovrebbe essere
gradualmente sostituito da un meccanismo di crediti settoriali e da sistemi
"cap and trade".
Tappe future
I destinatari della comunicazione sono il Consiglio, il
Parlamento europeo e gli organi consultivi dell'UE. La risposta del
Consiglio europeo è attesa per marzo.
Cfr. anche MEMO/09/34
Ulteriori informazioni
http://ec.europa.eu/environment/climat/future_action.htm
[1]	Verso un accordo globale
sui cambiamenti globali a Copenaghen, COM(2009)39
