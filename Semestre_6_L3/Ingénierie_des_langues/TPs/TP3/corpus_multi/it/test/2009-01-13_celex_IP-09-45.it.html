IP/09/45
Bruxelles, 13 gennaio 2009Consumatori: la Commissione europea adotta
uno standard UE per i girelli al fine di prevenire gli incidenti a danno dei
bambiniUna norma europea di sicurezza relativa ai girelli,
che contribuirà a prevenire numerosi incidenti che colpiscono i bambini,
è stata pubblicata oggi sulla Gazzetta ufficiale dopo l'adozione formale da
parte della Commissione europea. I dati raccolti presso i centri di pronto
soccorso dell'UE e degli USA negli ultimi 20 anni indicano costantemente che i
girelli costituiscono un rischio potenziale e che ogni anno migliaia di bambini
ricevono un trattamento medico in seguito ad incidenti causati dai girelli.
Ricerche effettuate in Australia indicano che tra i bambini che usano girelli
almeno uno su tre riporterà prima o poi una lesione. Ulteriori ricerche
condotte dal Child Accident Prevention Trust del Regno Unito giungono alla
conclusione che i girelli, rispetto a qualsiasi altro articolo di puericoltura,
sono all'origine del maggior numero degli incidenti di cui sono vittima i
bambini. Gli incidenti dovuti ai girelli come ribaltamenti o cadute dalle scale,
possono essere estremamente gravi e nella maggior parte dei casi comportano
lesioni del capo. La norma UE introduce una disposizione relativa a test di
stabilità durante la produzione dei girelli e prevede che nella fase di
progettazione si tenga presente la necessità di ridurre il rischio di
lesioni. Nel novembre 2008 gli Stati membri, in sede di Comitato per la
sicurezza generale dei prodotti (GPSD), hanno espresso il loro appoggio alla
proposta della Commissione di introdurre questa norma ed anche il Parlamento
europeo ha accolto con favore tale decisione. La norma fornirà a tutti gli
operatori economici e alle autorità preposte alla sorveglianza del mercato
un riferimento unico, chiaro e di facile applicazione per la produzione,
l'importazione e il controllo dei girelli nell'ottica della
sicurezza.
Meglena Kuneva, commissario UE responsabile per la protezione dei
consumatori, ha affermato: "Questa norma contribuirà alla sicurezza dei
più giovani e dei più vulnerabili tra i cittadini dell'UE. Anche se la
sorveglianza dei genitori o di un adulto costituisce la massima garanzia di
protezione per un bambino, un extra di precauzioni di sicurezza nella
fabbricazione dei prodotti per l'infanzia è anch'esso cruciale".
Cos'è un girello?
I girelli sono dispositivi su ruote che aiutano i bambini in tenera età
non ancora capaci di camminare a spostarsi puntandosi sui piedi. Essi sono usati
in generale non appena il bambino è in grado di stare seduto senza aiuto e
fino a quando il bambino è in grado di camminare autonomamente. I bambini
che usano i girelli hanno un'età che va dai 6 ai 15 mesi circa.
Qual è il problema? 
Ogni anno nell'UE i girelli sono all'origine di migliaia di lesioni a danno
dei bambini. Gli incidenti dovuti ai girelli sono essenzialmente dovuti alla
caduta dalle scale o a ribaltamenti, soprattutto allorché i bambini tentano
di spostarsi su superfici irregolari come soglie o bordi di tappeti. Le lesioni
che derivano da questi incidenti possono essere estremamente gravi poiché
nella maggior parte dei casi interessano il capo del bambino.Da dati relativi al Portogallo emerge che 850 bambini tra i 7 e i 15 mesi
hanno avuto bisogno di cure d'emergenza per le lesioni riportate a causa dei
girelli[1]. La metà di
questi casi era dovuta a cadute dalle scale e più del 60% delle lesioni
interessava il capo.
Nel Regno Unito il Child Accident Prevention Trust ritiene che i girelli
causino più incidenti di tutti gli altri prodotti di puericoltura: nel 2002
più di 2 350 bambini sono finiti all'ospedale in seguito a incidenti
dovuti ai girelli, e quasi il 70% di loro aveva meno di un anno di
età.
Uno studio del "Centre Hospitalier Universitaire de Toulouse" effettuato tra
il 2003 e il 2006 ha riscontrato che 178 bambini tra i 7 e i 12 mesi sono stati
accolti in ospedale per un trattamento pediatrico in seguito a cadute dovute ai
girelli.Considerata la crescente incidenza delle lesioni causate da
questi dispositivi, gli Stati membri hanno chiesto che venisse definita a
livello UE una norma di sicurezza.
Qual è la procedura? 
La norma è stata sviluppata dal Comitato europeo di normalizzazione
(CEN) ed è già utilizzata dalle autorità preposte alla
sorveglianza del mercato negli Stati membri nei loro controlli sul mercato per
individuare prodotti di puericoltura carenti sul piano della sicurezza. Queste
norme UE sono volontarie ma un prodotto fabbricato nel rispetto di uno standard
pubblicato sulla Gazzetta ufficiale dell'UE gode di una presunzione di
sicurezza. Se i fabbricanti decidono di deviare dalla norma UE essi devono
assicurare che il loro prodotto garantisca – almeno  – lo stesso
livello di sicurezza e rispetti le stesse disposizioni di cui alla norma.
Ciò richiede gravose procedure addizionali di certificazione che possono
essere evitate attenendosi semplicemente alla norma di riferimento UE. Di fatto
le norme UE tendono a diventare le norme applicate dall'industria.
Quali sono i principali elementi e le principali novità recati dalla
nuova norma?
Il rischio principale legato ai girelli è dovuto al ribaltamento. Per
affrontare il problema la nuova norma prevede test e disposizioni in materia di
stabilità che riducono il rischio di ribaltamento. La nuova norma
(riferimento: EN 1273:2005) contiene disposizioni e metodi di prova per la
fabbricazione dei girelli in modo da ridurre la possibilità per i bambini
di sporgersi per raggiungere oggetti pericolosi e di cadere in luoghi instabili
come ad esempio scale o curve.
Gli avvertimenti e le istruzioni per gli adulti sono particolarmente
importanti per assicurare l'uso sicuro dei girelli poiché, in definitiva,
è compito dell'adulto che sorveglia il bambino assicurarsi che l'ambiente
circostante del bambino che si trova in un girello sia il più sicuro
possibile. Inoltre, i girelli non sono un dispositivo per imparare a camminare e
un loro uso prolungato può interferire con lo sviluppo naturale della
capacità di camminare autonomamente. 
Per tale motivo la norma impone anche di corredare i girelli di istruzioni
per attirare l'attenzione degli adulti sul fatto che il prodotto non è
destinato a bambini al sopra di un certo peso o ai bambini che sono ancora
troppo giovani per poter stare seduti senza aiuto.
Per ulteriori informazioni: 
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report, 2006
