IP/09/506
Bruxelles, 31 marzo 2009Proteggere i marchi nell’UE sarà
più semplice e meno costosoLa Commissione europea e gli Stati membri hanno
deciso di ridurre ulteriormente le tasse dovute all’agenzia comunitaria
responsabile della concessione dei diritti di marchio nell’UE (UAMI
– Ufficio per l’armonizzazione nel mercato interno, con sede ad
Alicante, Spagna) e di semplificare la procedura di registrazione. Questa
misura, che segue un’iniziale riduzione decisa nel 2005 (IP/05/1289)
renderà molto più conveniente e più semplice ottenere la
protezione dei marchi per le imprese che operano nel mercato unico europeo, che
risparmieranno circa 60 milioni di euro l’anno. Questa misura entrerà
in vigore il 1° maggio 2009.
Charlie McCreevy, Commissario per il mercato interno e i servizi, ha
dichiarato: “&#200; una buona notizia per le imprese europee. La
diminuzione consistente delle tasse e la semplificazione della procedura rendono
molto più conveniente e facile ottenere la protezione dei marchi in tutta
l’UE, con conseguente incentivo allo spirito imprenditoriale e al
commercio, essenziale in tempi di crisi economica. Questi miglioramenti andranno
a vantaggio in particolare delle piccole e medie imprese, per le quali i costi e
la procedura per ottenere questa protezione rappresentano spesso un grande
onere.” Il presidente dell’UAMI, Wubbo de Boer, ha
dichiarato: “Per una piccola impresa, proteggere il proprio marchio a
livello comunitario significa tutelare il diritto dei propri beni e servizi di
accedere gratuitamente, in futuro, al mercato unico europeo. Per le imprese
più grandi si tratta di uno strumento essenziale per operare sui mercati
internazionali.”
La riduzione delle tasse e la semplificazione della procedura consistono
essenzialmente nell'azzerare la tassa di registrazione per i marchi comunitari,
perciò le imprese pagheranno unicamente una tassa per il deposito della
domanda e non più una tassa separata per la registrazione; di conseguenza,
il tempo necessario per la registrazione di un marchio comunitario
risulterà notevolmente ridotto.
Questo significa in pratica che, in futuro, le imprese non dovranno più
versare 1 750 euro per il deposito della domanda e la registrazione di
un marchio comunitario, ma solo una tassa di deposito della domanda di
1 050 euro. La riduzione sarà ancora maggiore per le imprese che
inoltreranno la domanda via Internet, in quanto per il deposito della domanda
pagheranno 900 euro anziché 1 600 euro. 
Queste riduzioni implicano che in futuro le imprese pagheranno il 40% in meno
per ottenere un marchio comunitario e fino al 44% in meno utilizzando mezzi
elettronici.
Inoltre, la tassa individuale per la domanda e la registrazione di marchi
internazionali che designano la Comunità europea conformemente al
Protocollo di Madrid scenderà da 1 450 euro a 870 euro, pari anche in
questo caso ad una riduzione del 40%.
Contesto
L’UAMI è stata istituita dal Consiglio dei Ministri nel 1994. Sin
dall’inizio della sua attività, nel 1996, la domanda di marchi
comunitari ha registrato una crescita costante, talvolta eccezionale. Finora
l’agenzia ha registrato complessivamente oltre 500 000 marchi per
conto di centinaia di migliaia di imprese in tutto il mondo. Essendo
un’agenzia comunitaria che si autofinanzia, il suo bilancio è
costituito interamente dalle tasse versate dalle imprese che si avvalgono dei
suoi servizi e non riceve sussidi o sostegno finanziario dai contribuenti
europei; inoltre, in quanto organizzazione senza scopo di lucro, il suo bilancio
deve essere in pareggio. 
Negli ultimi anni l’UAMI ha attuato con buoni risultati un programma
ambizioso volto ad aumentare la propria produttività ed efficienza offrendo
nel contempo un servizio di qualità che ha attirato un numero di utenti
sempre crescente. Nonostante la riduzione delle tasse attuata nel 2005, l'UAMI
ha generato in questi ultimi tempi riserve liquide notevoli.
Di conseguenza l'agenzia, pur continuando a investire nel miglioramento dei
servizi offerti (in particolare quelli online) e nella riduzione dei tempi di
risposta, può condividere con l'intera comunità imprenditoriale i
vantaggi ottenuti grazie alla maggiore efficienza, in particolare con le PMI,
per le quali i costi per la tutela e l’applicazione della proprietà
intellettuale pongono spesso delle difficoltà.
Questa ulteriore e consistente riduzione delle tasse è stata largamente
dibattuta con gli Stati membri e rappresenta la prima di un'ampia serie di
misure volte a equilibrare meglio il bilancio dell'UAMI; le misure sono state
approvate dagli Stati membri nel settembre 2008 in occasione di una riunione
congiunta con il Consiglio di amministrazione e il Comitato di bilancio
dell’UAMI.
Per ulteriori informazioni:
http://ec.europa.eu/internal_market/indprop/tm/index_en.htmhttp://oami.europa.eu
