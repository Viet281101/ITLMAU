IP/09/362
Bruxelles, 6 marzo 2009Ue e India, che hanno entrambe 23 lingue
ufficiali, firmano una dichiarazione congiunta sul
multilinguismoIn data odierna Leonard Orban firmerà una
dichiarazione congiunta sul multilinguismo con il governo dell'India,
rappresentato dall' onorevole ministro di Stato Sig.ra Daggubati Purandeshwari.
Con questa dichiarazione la Commissione europea e il governo indiano intendono
rafforzare la cooperazione e il dialogo su questioni chiave tra le quali la
diversità linguistica e il dialogo interculturale, l'impatto delle lingue
sull'occupabilità, la competitività delle imprese e la coesione
sociale, l'apprendimento permanente delle lingue, le nuove tecnologie per
l'apprendimento delle lingue nonché la terminologia.
"L'esperienza dell'India in materia di diversità linguistica è
unica al mondo e io ritengo che in questo ambito l'UE e l'India possano imparare
l'una dall'altra" ha affermato Leonard Orban, commissario europeo
responsabile per il Multilinguismo.
La dichiarazione congiunta fa seguito al vertice UE-India svoltosi il 29
settembre 2008 a Marsiglia in occasione del quale i dirigenti UE e indiani si
sono impegnati a sviluppare un dialogo sulla promozione delle lingue, sul
dialogo interculturale e sul multilinguismo.
Un primo passo in tale direzione è stato compiuto nel dicembre 2008 con
la conferenza consacrata a "Il multilinguismo e il dialogo culturale nell'era
della globalizzazione" svoltasi a Nuova Delhi, India, nel contesto dell'Anno
europeo del dialogo interculturale–2008. La conferenza è stata
organizzata congiuntamente dalla Commissione europea, dall'ambasciata francese
in concomitanza con la presidenza francese dell'Unione europea, dall'Indian
National Knowledge Commission e dall'Associazione degli istituti europei di
cultura (European Union of National Institutes for Culture - EUNIC-India
Cluster). La University of Delhi ha gentilmente ospitato la conferenza. Per
ulteriori informazioni sulla conferenza si rinvia al sito 
http://ec.europa.eu/education/languages/news/news3134_en.htm.Con una popolazione di circa 1,1 miliardi di persone l'India costituisce un
esempio senza pari di diversità etnica, socioculturale e religiosa
contraddistinta da una diversità linguistica estremamente ricca. Stando al
censimento del 2001, in India vi sono 29 lingue parlate quali lingua madre da
più di 1 milione di persone, 122 lingue con almeno 10 000 parlanti e
altre 234 lingue parlate da popolazioni più ristrette. La costituzione
indiana dichiara l'hindi lingua ufficiale dell'unione. L'inglese può essere
usato a fini ufficiali e il paese conta 22 lingue regionali ufficiali. Questa
grande diversità linguistica ha contraddistinto l'intera storia dell'India
e la popolazione indiana la considera affatto naturale.
Questa affinità del paesaggio linguistico con quello dell'Unione europea
fa dell'India un interlocutore privilegiato dell'Europa nel campo del
multilinguismo. Questa dichiarazione congiunta pone le basi per un dibattito
regolare e scambi di buone pratiche.
