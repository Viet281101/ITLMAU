IP/09/1516 Bruxelles, 14 ottobre 2009  Realizzare la prospettiva europea del Kosovo *   Oggi la Commissione europea intende segnare una svolta nelle relazioni UE-Kosovo. Nella comunicazione "Realizzare la prospettiva europea del Kosovo", la Commissione propone di avviare un nuovo processo verso l'esenzione dal visto per i cittadini kosovari e di approntare i preparativi per un accordo commerciale globale, una volta che il Kosovo avrà soddisfatto i requisiti necessari. Olli Rehn, Commissario per l'allargamento, ha così commentato: "La decisione di oggi segna una nuova tappa. Si tratta di una serie di misure pratiche volte ad offrire ai cittadini del Kosovo una vita migliore.  Con queste misure potremo dimostrare al Kosovo che l'avvicinamento all'Unione non è un concetto astratto ma un qualcosa di reale, con benefici tangibili per tutti.  Chiediamo ora agli Stati membri dell'Unione di approvare le nostre proposte per fare in modo che il Kosovo rimanga al passo con gli sviluppi negli altri paesi dei Balcani occidentali."  L'iniziativa rientra nella strategia di allargamento 2009 della Commissione, che prevede anche una relazione sullo stato di avanzamento del Kosovo. Nel novembre scorso, gli Stati membri dell'Unione hanno accolto con favore la proposta della Commissione di riflettere su come l'UE poteva sostenere lo sviluppo politico e socio-economico del Kosovo nel contesto generale della sua prospettiva europea.  Nella comunicazione di oggi, la Commissione indica i principali settori nei quali il Kosovo è chiamato ad intervenire nei prossimi anni, mostrando come l'Unione potrà essere d'aiuto.  La comunicazione si conclude con una serie di raccomandazioni.  La Commissione propone di avviare i lavori sulla liberalizzazione dei visti per i cittadini del Kosovo  e di preparare i rapporti commerciali con il Kosovo.  Si tratta inoltre di esplorare le possibili modalità di partecipazione del Kosovo ad alcuni programmi comunitari e di coinvolgere il Kosovo in iniziative settoriali in materia di occupazione, imprese e istruzione.  La Commissione propone altresì di aggiornare il dialogo politico UE-Kosovo e di estendere l'assistenza finanziaria comunitaria alla cooperazione transfrontaliera.  L'attuazione progressiva delle misure proposte andrà di pari passo con i progressi realizzati dal Kosovo.  Le proposte della Commissione non pregiudicano le posizioni dei singoli Stati membri sullo status del Kosovo. * Ai sensi dell'UNSCR 1244/99
