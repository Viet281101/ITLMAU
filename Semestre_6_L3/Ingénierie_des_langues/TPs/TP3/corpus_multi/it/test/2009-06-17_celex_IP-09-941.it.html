IP/ 09/941   Bruxelles, 17 giugno 2009   La Commissione europea ti sfida a "Immaginare un mondo nuovo" … attraverso la fotografia  Nel contesto dell'Anno europeo della creatività e dell'innovazione 2009 la Commissione europea ha appena indetto il concorso fotografico "Immagina re un mondo nuovo". Fotografi professionisti e dilettanti di tutte le età e di tutti i paesi dell'UE sono invitati a esprimere la loro creatività. Una giuria prestigiosa selezionerà i vincitori che riceveranno premi in forma di attrezzature fotografiche e viaggi in città dell'UE. Il concorso ha un proprio sito web:   www.imagine2009.eu   . La scadenza per la presentazione delle foto è il 31 agosto 2009. L'immaginazione è una facoltà essenziale per gli esseri umani: l'immaginazione contribuisce a dar senso alle esperienze e a razionalizzare i saperi, è grazie all'immaginazione che riusciamo a rivestire di senso il mondo. In questi tempi di rapido cambiamento dobbiamo essere flessibili e creativi, fare pieno uso della nostra immaginazione e della nostra capacità di innovazione e proiettarci nel futuro.  La Commissione europea invita tutti i fotografi professionisti e dilettanti, gli studenti di corsi di fotografia e tutte le altre persone dotate di un talento in questo campo a sottoporre le loro foto al concorso fotografico " Immaginare un mondo nuovo ". Il concorso è aperto a tutti coloro che risiedono in uno Stato membro dell'UE, in un paese candidato o in Islanda, Liechtenstein e Norvegia e che condividono la nostra passione per la fotografia.  La giuria del concorso "Immagina re un mondo nuovo" sarà presieduta da Chris Wainwright ,  professore di fotografia e presidente della Lega europea degli istituti d'arte (ELIA). Le candidature verranno vagliate da una giuria internazionale composta di professionisti di chiara fama attivi nel campo della fotografia e delle arti che procederanno alla selezione dei vincitori: Claude Bussac , direttore di PhotoEspaña, Spagna; François Hébel , direttore delle Rencontres d'Arles, Francia; Orsolya Kőrösi , direttrice della Casa della fotografia ungherese, Ungheria; Vangelis Ioakimidis , direttore del Museo di fotografia di Salonicco, Grecia; Elina Brotherus , fotografa e artista video, Finlandia; Klavdij Sluban , fotografo francese di origine slovena.  Il pubblico europeo sarà invitato a selezionare il vincitore del " Premio del pubblico " mediante una votazione on line. I quattro vincitori del concorso riceveranno premi importanti sotto forma di macchine fotografiche, attrezzature fotografiche, viaggi in città europee oltre a godere del prestigio derivante dal riconoscimento del loro talento sulla scena europea.  Il concorso fotografico è uno tra i tanti eventi organizzati dalla Commissione europea nel quadro dell'Anno europeo della creatività e dell'innovazione 2009. All'insegna del motto " Immaginare, creare, innovare " l'Anno europeo 2009 intende fare opera di sensibilizzazione sull'importanza della creatività e dell'innovazione quali competenze essenziali per lo sviluppo personale, sociale ed economico. Dando risalto agli aspetti della creatività e dell'innovazione l'UE intende dare la propria impronta al futuro dell'Europa inserita in una competizione globale incoraggiando le potenzialità creative e innovative di noi tutti.  Per saperne di più :   Sito ufficiale del concorso :   www.imagine2009.eu    Sito ufficiale dell'Anno europeo della creatività e dell'innovazione :   http://create2009.europa.eu
