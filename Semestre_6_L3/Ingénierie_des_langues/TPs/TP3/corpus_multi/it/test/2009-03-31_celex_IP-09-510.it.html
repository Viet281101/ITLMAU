IP/09/510
Bruxelles, 31 marzo 2009Ambiente: l'UE celebra i 30 anni della
direttiva UccelliIl primo atto legislativo dell'UE per la protezione
della natura, la direttiva Uccelli, celebra il 30° anniversario il 2
aprile. Tale normativa costituisce uno dei risultati di maggior rilievo della
politica europea in materia di ambiente ed è cruciale per la strategia
dell'UE volta ad arrestare la perdita di biodiversità. La direttiva Uccelli
ha svolto un ruolo fondamentale nell'impedire la diminuzione di alcune delle
popolazioni di uccelli più minacciate d'Europa, in particolare tramite la
rete delle zone di protezione speciale. Grazie all'azione mirata dell'Unione
europea, dei governi nazionali, degli ambientalisti e dei volontari al fine di
attuare la direttiva nella pratica, per molte specie di uccelli è ora
previsto un futuro molto più roseo. Tali specie comprendono la spatola
bianca (Platalea leucorodia), l'aquila di mare (Haliaeetus albicilla)e l'aquila
imperiale spagnola (Aquila adalberti). Esistono attualmente quasi 5 000
zone di protezione speciale (ZPS) che coprono circa il 10% della superficie
dell'EU e costituiscono parte integrante della rete ecologica Natura 2000. La
direttiva Uccelli rappresenta un esempio eccellente di responsabilità
condivisa e di cooperazione fra i 27 Stati membri dell'UE.
Il commissario dell'Ambiente Stavros Dimas ha osservato: "La direttiva
Uccelli è uno dei grandi successi della politica ambientale dell'UE. È
la traduzione in pratica del nostro impegno per la conservazione globale della
biodiversità. Gli uccelli non solo sono belli di per sé e sono parte
inestimabile del nostro patrimonio naturale, ma sono inoltre indicatori
fondamentali della salute dell'ambiente. Gli uccelli selvatici dell'Europa hanno
ampiamente beneficiato delle severe norme di protezione previste dalla
direttiva. Ma restano grandi sfide da affrontare al fine di garantire che le
popolazioni di uccelli siano in buona salute a lungo termine. La direttiva
Uccelli è d'attualità oggi come lo era 30 anni fa ed avrà un
ruolo fondamentale nella realizzazione della nostra politica in materia di
biodiversità per molti anni ancora".
La direttiva Uccelli: una riuscita
A trent'anni dall'adozione, la direttiva Uccelli rimane il tassello più
importante della normativa UE per la protezione degli uccelli dell'Europa ed
è anche una delle politiche ambientali più riuscite dell'UE.
Uno studio pubblicato nella rivista Science ha confermato che la
direttiva ha notevolmente contribuito ad arrestare la diminuzione di alcune
popolazioni di uccelli fra le più minacciate d'Europa. Il miglioramento
della situazione di talune popolazioni, fra cui il petrello di Madeira
(Pterodroma madeira), il pellicano riccio (Pelecanus crispus) e il
marangone minore (Phalacrocorax pygmaeus) è dovuto in gran parte
alla designazione delle zone di protezione speciale (ZPS). Una rete di quasi
5 000 ZPS copre più del 10% della superficie dell'Europa, come
pure una buona parte delle zone marine costiere. 
La direttiva Uccelli è un eccellente esempio di cooperazione
internazionale riuscita. Quando è stata approvata, nel 1979, l'UE era
composta soltanto da nove Stati membri. Attualmente la cooperazione si estende a
tutta l'UE allargata, con ZPS in tutti i 27 paesi. Le stesse norme sulla
protezione degli uccelli si applicano in tutta l'UE e la Commissione è
esigente quanto alla loro applicazione e, se necessario, adisce i tribunali nei
confronti degli Stati membri. 
La direttiva Uccelli ha riconosciuto l'importanza delle attività umane,
come la caccia, la pesca e l'agricoltura, che coesistono accanto alla natura.
Gran parte della superficie coperta dalla rete Natura 2000 dovrebbe rimanere
proprietà privata, ma ponendo l'accento sulla garanzia di una gestione
sostenibile per il futuro, tanto sotto il profilo ecologico che sotto quello
economico.
Le sfide per il futuro
Nonostante i progressi descritti, la diversità ricca di oltre 500 specie
di uccelli selvatici dell'UE è ancora sottoposta a pesanti minacce. Secondo
i più recenti studi scientifici, il 43% delle popolazioni di uccelli
dell'Europa è minacciato o sta subendo una grave diminuzione, cosa che
rappresenta una sfida importante per il completamento della rete Natura 2000,
ivi compresa la componente marina. 
È altresì necessaria una maggior tutela degli uccelli comuni che
dipendono ampiamente dalle zone rurali. I cambiamenti delle politiche agricole
hanno comportato una diminuzione preoccupante dell'avifauna in habitat agricolo.
Le popolazioni sono diminuite di circa il 50% dal 1980. Sebbene si stiano
attualmente stabilizzando, occorre adoperarsi maggiormente per integrare meglio
le esigenze in materia di tutela degli uccelli nelle politiche agricole e nelle
altre politiche, al fine di ripristinare le popolazioni di specie importanti
come la Gallina prataiola (Tetrax tetrax) e il re di quaglie (Crex
crex). 
Lo stato di salute degli uccelli selvatici è sintomatico di pressioni
più ampie che si esercitano sulla biodiversità, quali i cambiamenti
climatici. Esistono già le prove di una variazione nella ripartizione di
talune popolazioni di uccelli. Garantire alla natura lo spazio adeguato e
adattare la protezione degli uccelli ai mutamenti del clima è una sfida
cruciale per il futuro.
La direttiva Uccelli inoltre contribuisce a mantenere gli impegni
internazionali dell'UE riguardanti gli uccelli migratori. Poiché molte
specie trascorrono parte della vita fuori dall'Europa, è essenziale
cooperare con i paesi situati lungo le rotte di migrazione al fine di garantire
la protezione necessaria alla buona salute di tali popolazioni di uccelli.
Contesto
La direttiva Uccelli è stata adottata in risposta alla crescente
preoccupazione relativa alla diminuzione delle popolazioni di uccelli selvatici
dell'Europa, dovuta all'inquinamento, al degrado dell'habitat e alle
attività non sostenibili. Con tale direttiva è stato inoltre
riconosciuto che gli uccelli selvatici, molti dei quali sono migratori,
costituiscono un patrimonio comune degli Stati membri e che la cooperazione
internazionale è necessaria per tutelarli efficacemente. 
Per maggiori particolari, consultare: 
http://ec.europa.eu/environment/nature/legislation/birdsdirective/index_en.htm
