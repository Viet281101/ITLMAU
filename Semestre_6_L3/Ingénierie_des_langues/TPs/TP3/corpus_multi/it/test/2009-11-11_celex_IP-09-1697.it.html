IP/09/ 1697  Bruxelles, 11 novembre 2009 Facilitare l'acquisizione delle prove in materia penale fra gli Stati membri e garantirne l'ammissibilità Oggi la Commissione ha adottato un libro verde che prospetta nuovi interventi per migliorare la cooperazione tra gli Stati membri nell'acquisizione delle prove in materia penale. L'obiettivo è sostituire l'attuale disciplina frammentaria con uno strumento unico basato sul principio del reciproco riconoscimento e applicabile a tutti i tipi di prova, che introduca norme comuni dirette a garantirne l'ammissibilità dinanzi agli organi giurisdizionali. Il libro verde avvia la consultazione degli Stati membri e di tutte le parti interessate sulla validità di questo approccio e su tutti gli aspetti correlati. Il vicepresidente Jacques Barrot, Commissario responsabile del portafoglio Giustizia, Libertà e Sicurezza, ha dichiarato: "La diversità dei sistemi giudiziari degli Stati membri e l'assenza di riconoscimento reciproco delle decisioni giudiziarie non possono intralciare l'azione della giustizia nella lotta alla criminalità transfrontaliera. Per questo è di fondamentale importanza promuovere una cooperazione più efficace nell'acquisire tutti i tipi di prova in materia penale, facilitando e accelerando così la cooperazione giudiziaria tra gli Stati membri".  Le norme attualmente in vigore sull'acquisizione delle prove in un altro Stato membro sono costituite da vari strumenti coesistenti, basati su principi diversi e con ambiti di applicazione differenti. Il loro impiego risulta quindi gravoso e può creare confusione tra i vari operatori, che spesso non riescono a individuare lo strumento più adeguato per acquisire una determinata prova. In definitiva, questi fattori rischiano di compromettere l'efficacia della cooperazione transfrontaliera. Inoltre, la questione dell'ammissibilità, dinanzi a un organo giurisdizionale, delle prove acquisite in un altro Stato membro viene affrontata soltanto indirettamente, non esistendo norme comuni per la raccolta delle prove. Ne consegue che le regole sull'acquisizione delle prove in materia penale rischiano di funzionare efficacemente solo negli Stati membri dotati di leggi simili sulla raccolta delle prove. In linea con gli obiettivi elencati nella comunicazione "Uno spazio di libertà, sicurezza e giustizia al servizio dei cittadini" del 10 giugno 2009, la Commissione intende prendere nuove iniziative per migliorare la cooperazione tra gli Stati membri nell'acquisizione delle prove in materia penale. Obiettivo della Commissione è sostituire la disciplina vigente in questo settore con uno strumento unico basato sul principio del reciproco riconoscimento, applicabile a tutti i tipi di prova, e introdurre disposizioni comuni per la raccolta delle prove in materia penale. Con il libro verde la Commissione intende consultare gli Stati membri e tutte le parti interessate sulla validità di questo approccio e sugli aspetti correlati.    http://ec.europa.eu/commission_barroso/barrot/welcome/default_it.htm
