IP/09/300
Brussell, l-20 ta’ Frar 2009Ħames snin wara t-tkabbir:
benefiċċji dejjiema għall-UE u l-Ewropa f’qagħda
aħjar biex tindirizza l-kriżi attwaliIt-tkabbiriet reċenti tal-Unjoni Ewropea kienu
punti storiċi fil-proċess tal-unifikazzjoni tal-Ewropa u wasslu
benefiċċji liċ-ċittadini madwar l-Unjoni. Ekonomikament,
it-tkabbir wassal għal titjib fil-livelli tal-għajxien fl-Istati
Membri l-ġodda, filwaqt li ħoloq opportunitajiet
għall-esportazzjoni u l-investiment għall-membri l-qodma. Għen
biex jiġu kkonsolidati d-demokrazija, l-istabbiltà u s-sigurtà
fuq il-kontinent tagħna.  L-UE b’aktar membri
għandha piż politiku akbar meta tindirizza kwistjonijiet ta’
importanza globali, bħat-tibdil fil-klima, l-ekonomija dinjija u
l-governanza tagħha. Għaddew ħames snin u l-UE mhux biss hija
akbar, iżda hija wkoll aktar b’saħħitha u dinamika u
kulturalment stagħniet. Fil-kuntest globali attwali diffiċli, l-isfida
l-kbira hija li nirreżistu t-tentazzjoni ta’ tendenzi protezzjonisti
li kieku jxejnu l-benefiċċji enormi li ċ-ċittadini jgawdu
mill-ħolqien ta' suq uniku mingħajr fruntieri għal
500 miljun ruħ.    
“It-tkabbiriet tal-2004 u l-2007 kienu pass storiku kbir ħafna.
Dawn wasslu għat-tmiem tal-firda tal-Ewropa, għenu l-konsolidazzjoni
tad-demokrazija u wasslu benefiċċji ekonomiċi
għall-pajjiżi kollha tal-UE f’termini ta’
kompetittività ogħla, aktar tkabbir ekonomiku u tkattir
tal-ħolqien tal-impjiegi. Ma għandniex inħallu l-kriżi
titfa’ dell fuq dan is-suċċess inkonstestabbli. Flimkien,
nistgħu niffurmaw is-soluzzjoni għal kwistjonijiet globali
bħat-tibdil fil-klima jew governanza finanzjarja internazzjonali
ġdida. Mifrudin, ma aħna se niksbu xejn,” qal il-Kummissarju
għall-Affarijiet Ekonomiċi u Monetarji Joaquín Almunia.
Olli Rehn, il-Kummissarju għat-Tkabbir, żied jgħid:"
It-tkabbir serva ta’ ankra għall-istabbiltà u xprun
tad-demokrazja u l-istat tad-dritt fl-Ewropa. Ekonomikament, kien ta’
benefiċċju kemm għall-istati membri l-ġodda kif ukoll
għall-qodma, u anke għall-UE kollha kemm hi. Estenda ż-żona
ta’ paċi u l-prosperità għal kważi
500 miljun ruħ u żied l-importanza tagħna
fid-dinja."
Għaddew ħames snin minn meta l-UE laqgħet 10 Stati Membri
ġodda [1[1]] mill-Ewropa
Ċentrali u tal-Lvant, biex ġabet fi tmiemhom id-deċennji
ta’ firda li ġew wara l-Gwerra l-Bierda. Tnejn oħra,
il-Bulgarija u r-Rumanija, issieħbu fl-2007. Komunikazzjoni dwar
“Ħames Snin tal-UE wara t-tkabbir” turi li t-tkabbir wassal
għal benefiċċji ekonomiċi enormi
għaż-żewġ naħat.  
L-UE mkabbra issa hija l-akbar żona ekonomika integrata fid-dinja, u
hija responsabbli għal aktar minn 30% tal-PGD tad-dinja u aktar minn 17%
tal-kummerċ dinji. Dan jippermetti li l-UE jkollha rwol deċiżiv
f'dinja globali.  Tista’ ssemma’ leħinha biex tifforma
l-globalizzazzjoni għall-benefiċċju taċ-ċittadini
tagħha.
Id-dħul per capita fl-Istati Membri l-ġodda żdied minn 40%
tal-medja fl-Istati Membri l-qodma fl-1999 għal 52% fl-2008 u t-tkabbir
ekonomiku fil-medja laħħaq 5.5% mill-2004 sal-2008, meta mqabbel
ma’ 3.5% bejn l-1999 u l-2003. Iżda dan ma affetwax ħażin
lill-Istati Membri l-qodma, li raw tkabbir ekonomiku ta’ madwar 2.2%
fis-sena mill-2004 sal-2008, b’ċifra simili għall-perjodu
1999-2003. 
It-tkabbir żied ukoll l-opportunitajiet kummerċjali. Fl-2007,
madwar 80% tal-esportazzjoni mill-Istati Membri l-ġodda marret lejn
il-bqija tal-UE. L-Istati Membri l-qodma wkoll esperjenzaw żidiet
fil-bejgħ tagħhom lill-membri l-ġodda, għal madwar 7.5%
tal-esportazzjoni totali tagħhom fl-2007, minn 4.75% madwar għaxar
snin ilu.  
Il-qgħad fl-Istati Membri l-ġodda ta' spiss naqas minn livelli
għolja ħafna għal livelli simili għal dawk fil-bqija tal-UE
– madwar 7% fl-2007. It-tħassib li esprimew l-Istati Membri l-qodma
dwar migrazzjoni enormi tal-ħaddiema ma seħħx.
Fil-maġġoranza tal-Istati Membri ospitanti, l-għadd ta’
ħaddiema migratorji ma qabiżx il-1% tal-popolazzjoni
“lokali” f’età tax-xogħol u ppermettew li jimtela
ċertu nuqqas ta' ħaddiema. Ħafna minn din il-migrazzjoni kienet
ta’ natura temporanja – fir-Renju Unit 50% tal-immigranti
reċenti marru lura lejn il-pajjiż tal-oriġini tagħhom.
Il-kriżi globali attwali qiegħda toħloq diffikultajiet
għall-pajjiżi kollha, inkluża l-UE u l-qgħad qiegħed
jiżdied kullimkien.  
Iżda UE kbira u magħquda tkun f'qagħda aħjar biex
tindirizza din l-isfida, flimkien ma’ oħrajn milli kieku l-Istati
Membri tagħha jaġixxu waħedhom. L-UE ħadet azzjoni
kkoordinata sabiex tistabbilixxa s-sistema bankarja u sabiex tgħin
fl-irkupru ekonomiku. Dawn il-miżuri, xi wħud lesti, oħrajn
għadhom qegħdin jitħejjew, biex jirrestawraw għall-ekonomija
il-mekkaniżmu kruċjali li huwa l-kreditu, jippermettulna nipprevedu
rkupru gradwali minn tmiem din is-sena.
Stati Membri ġodda li bħalissa qegħdin jesperjenzaw tnaqqis
drastiku fir-rata tat-tkabbir ekonomiku qegħdin jiġu megħjuna
minn fondi sinifikanti disponibbli mill-Politika ta’ Koeżjoni tal-UE.
Il-Faċilità tal-Bilanċ tal-Ħlasijiet tippermetti li l-UE
tintervjeni u tgħin lill-Istati Membri li jinsabu barra iż-żona
tal-ewro u li jeħtieġu għajnuna temporanja. 
Ir-regoli stabbiliti fil-qasam tal-kompetizzjoni u tal-għajnuna
mill-Istat għandhom jgħinu biex jinżammu kundizzjonijiet
ġusti għall-impriżi kollha.
L-Istrateġija ta’ Liżbona għat-Tkabbir u l-Impjiegi
tgħin biex jiġu identifikati dawk ir-riformi li se jżidu
l-potenzjal tat-tkabbir tal-ekonomiji tagħna u se tgħinhom ikunu aktar
flessibbli meta nħabbtu wiċċna mat-taqlib globali.
Il-Kummissjoni qiegħda taħdem mal-Istati Membri biex tipprogramma
mill-ġdid il-Fond Soċjali Ewropew sabiex tgħin lill-ħaddiema
jżommu xogħlijiethom fl-Istati Membri, kemm il-qodma kif ukoll
il-ġodda.  Il-Kummissjoni qiegħda taħdem ukoll biex tnaqqas
l-impatt soċjali usa’ tal-kriżi, fost affarijiet oħra
permezz tal-Fond ta’ Aġġustament
għall-Globalizzazzjoni.
Il-Patt riformat għall-Istabbiltà u t-Tkabbir jipprovdi qafas
solidu li jippermettilna nistimulaw id-domanda u l-ħolqien tal-impjiegi
fil-medda l-qasira, filwaqt li jżomm ir-rotta għal finanzi
pubbliċi sodi u sostenibbli fil-perjodu ta’ żmien medju
għal dak twil. 
Full Communication and analytical report available on:
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Ir-Repubblika Ċeka,
Ċipru, l-Estonja, l-Ungerija, il-Latvja, il-Litwanja, Malta, il-Polonja,
is-Slovenja u s-Slovakkja.
