IP/09/506
Brussell, il-31 ta’ Marzu 2009Il-protezzjoni tat-trade marks fl-UE
torħos u ssir eħfef biex tinkisebIl-Kummissjoni Ewropea u l-Istati Membri tal-UE
ddeċidew li jkomplu jbaxxu t-tariffi li għandhom jitħallsu
lill-aġenzija Komunitarja responsabbli għall-għoti ta’
drittijiet tat-trade marks madwar l-UE, l-UASI (Uffiċċju
għall-Armonizzazzjoni fis-Suq Intern, li jinsab f’Alicante, Spanja),
u li jħaffu l-proċedura tar-reġistrazzjoni. Din
il-miżura, li ssegwi tnaqqis inizjali fl-2005 (IP/05/1289),
se twassal biex il-protezzjoni tat-trade marks issir ħafna orħos, u
l-impriżi li joperaw fis-suq uniku tal-UE jkunu jistgħu jiksbuha aktar
faċilment, biex tiffrankalhom madwar EUR 60 miljun fis-sena. Se
tidħol fis-seħħ
fl-1 ta’ Mejju 2009.
Il-Kummissarju għas-Suq Intern u s-Servizzi, Charlie McCreevy, qal:
“Din hija aħbar tajba għan-negozji fl-Ewropa. It-tnaqqis
sostanzjali fit-tariffi u s-simplifikazzjoni tal-proċedura tfisser
aċċess orħos u eħfef għall-protezzjoni tat-trade marks
madwar l-UE kollha. Dan se jippromwovi l-imprenditorjat u jistimula
l-attività ekonomika li tant huma meħtieġa fi żminijiet ta'
kriżi ekonomika. B’mod partikolari, l-impriżi żgħar u
ta’ daqs medju, li għalihom l-ispejjeż u l-proċedura
għall-ksib ta’ din il-protezzjoni spiss ikunu ta’ piż
kbir, se jgawdu minn dan it-titjib. Il-President tal-UASI, Wubbo de Boer,
qal: "Għal kumpaniji żgħar, li tipproteġi t-trade mark
tiegħek fil-livell tal-Komunità jfisser li tkun qed tipproteġi
d-dritt tiegħek li, fil-ġejjieni, il-prodotti u s-servizzi
tiegħek igawdu aċċess liberu għas-suq uniku Ewropew.
Għal kumpaniji akbar, it-trade mark hija għodda essenzjali biex
jagħmlu kummerċ internazzjonali.”
It-tnaqqis fit-tariffi u s-simplifikazzjoni tal-proċedura essenzjalment
jikkonsistu f’li t-tariffa ta’ reġistrazzjoni għall-marki
ta’ reġistrazzjoni Komunitarji titbaxxa għal żero.
L-impriżi għalhekk se jħallsu biss tariffa
għall-applikazzjoni, u mhux se jibqa’ jkollhom għalfejn
iħallsu tariffa separata għar-reġsitrazzjoni.
B’riżultat ta’ dan, il-ħin għall-ipproċessar
tar-reġistrazzjoni tat-trade marks Komunitarji wkoll se jiqsar ferm.
Fil-prattika dan ifisser li, minflok ma jħallsu ammont ta’
EUR 1 750 għall-applikazzjoni u r-reġistrazzjoni ta’
trade mark Komunitarja, fil-ġejjieni l-impriżi se jkollhom
iħallsu biss tariffa tal-applikazzjoni ta' EUR 1 050. Dawk li
jressqu l-applikazzjonijiet tagħhom permezz tal-Internet se jibbenefikaw
minn tnaqqis akbar u se jħallsu biss tariffa tal-applikazzjoni ta’
EUR 900, minflok l-ammont totali ta’ EUR 1 600 li
għandu jitħallas attwalment. 
Dawn it-tnaqqisiet fit-tariffi jimplikaw li fil-ġejjieni l-impriżi
se jħallsu 40% inqas biex jiksbu trade mark tal-Komunità u sa 44%
inqas meta jużaw mezzi elettroniċi.
Barra minn hekk, it-tariffa individwali għall-applikazzjonijiet
internazzjonali għat-trade marks u reġistrazzjonijiet li jużaw
il-Komunità Ewropea bħala denominazzjoni skont il-Protokoll ta’
Madrir se jorħsu minn EUR 1 450 għal EUR 870, li wkoll
jikkorrispondi għal tnaqqis ta’ 40%.
Sfond
L-UASI ġie stabbilit mill-Kunsill tal-Ministri fl-1994. Minn meta beda
jopera fl-1996, id-domanda għat-trade marks Komunitarji ilha tikber
b’konsistenza, u f’ċerti żminijiet saħansitra
b’mod drammatiku. B’kollox, sal-lum, l-UASI rreġistra aktar
minn 500 000 trade mark f’isem mijiet ta’ eluf ta’
kumpaniji minn madwar id-dinja. Bħala aġenzija tal-UE li tiffinanzja
lilha nnifisha, l-UASI għandu baġit li jserraħ esklussivament fuq
it-tariffi mħallsa min-negozji li jużaw is-servizzi tagħha. Ma
jirċievi l-ebda sussidju jew appoġġ finanzjarju mit-taxxi tal-UE
u, bħala organizzazzjoni li ma toperax għal finijiet ta’
profitt, għandu jkollu baġit ibbilanċjat.
Matul l-aħħar ftit snin, l-UASI rnexxielu jistabbilixxi programm
ambizzjuż bil-mira li jżid il-produttività u jtejjeb
l-effiċjenza, filwaqt li joffri kwalità ta‘ servizz li
tiġbed għadd dejjem ikbar ta' utenti. Minkejja t-tnaqqis tat-tariffi
fl-2005, l-UASI dan l-aħħar kien qiegħed jiġġenera
riżervi ta' flus sostanzjali ferm.
B’riżultat ta’ dan, l-UASI, filwaqt li jkompli jinvesti biex
itejjeb is-servizzi tiegħu, b'mod partikolari dawk elettroniċi, u
jqassar it-tul ta’ ħin meħtieġ għal risposta, jista'
jkompli jaqsam il-benefiċċji tal-effiċjenza li kiseb
mal-komunità tan-negozju kollha kemm hi, u b'mod partikolari
mal-impriżi żgħar u ta' daqs medju, li għalihom
l-ispejjeż tal-protezzjoni tal-proprjetà intellettwali u l-infurzar
spiss ikunu ta’ sfida.
Dan l-aħħar tnaqqis sostanzjali tat-tariffi kien
is-suġġett ta’ diskussjonijiet estensivi mal-Istati Membri.
Jikkostitwixxi l-ewwel element ta’ sekwenza usa’ ta’
miżuri sabiex il-baġit tal-UASI jkun ibbilanċjat aħjar
fil-ġejjieni, li dwarha l-Istati Membri qablu f’laqgħa
konġunta mal-Bord Amministrattiv u l-Kumitat tal-Baġit tal-UASI
f’Settembru 2008.
Aktar informazzjoni (bl-Ingliż):
http://ec.europa.eu/internal_market/indprop/tm/index_en.htmhttp://oami.europa.eu
