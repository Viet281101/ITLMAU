IP/09/141
Brussell, it-28 ta' Jannar 2009It-tibdil fil-klima: Il-Kummissjoni tressaq
proposti għal patt globali dwar it-tibdil fil-klima
f'KopenħagenIllum il-Kummissjoni Ewropea ressqet il-proposti
tagħha għal ftehim globali ġdid komprensiv u ambizzjuż
biex jiġi indirizzat it-tibdil fil-klima u kif dan il-pjan
jista' jiġi ffinanzjat. Il-patt il-ġdid huwa mistenni li jiġi
konkluż fil-konferenza tan-NU dwar il-klima li se ssir f'Diċembru
f'Kopenħagen. Sabiex iż-żieda fit temperatura tinżamm
taħt iż-2 C, il-pajjiżi li qegħdin jiżviluppaw se
jeħtieġu finanzjament sostanzjalment ogħla mid-dinja
żviluppata u mill-istituzzjonijiet multilaterali biex jgħinuhom
jerfgħu l-piż tal-kontribut tagħhom għall-azzjoni dwar
it-tibdil fil-klima. Il-proposti tal-Kummissjoni jinkludu l-ħolqien ta' suq
tal-karbonju mifrux fuq l-OECD kollha sal-2015, kif ukoll dak ta' għejun
ta' finanzjament innovattivi u internazzjonali bbażati fuq l-emissjonijiet
tal-pajjiżi u l-kapaċità li jħallsu. 
Stavros Dimas, il-Kummissarju għall-Ambjent, qal: "Biex jiġu
indirizzati l-kawżi u l-impatti tat-tibdil fil-klima se jeħtieġ
investiment sinifikanti mill-privat u mill-pubbliku għall-għexieren
ta' snin li ġejjin, għalkemm l-ispiża ta' dawn l-investimenti se
tkun ferm anqas milli kieku t-tibdil fil-klima jitħalla għaddej
fid-direzzjoni qerrieda li qabad. Il-Pjan Ewropew ta' Rkupru Ekonomiku u
l-miżuri simili li qed jittieħdu madwar id-dinja biex tiġi
indirizzata l-kriżi ekonomika huma opportunità biex jiżdied
l-investiment meħtieġ li jiffavorixxi livell baxx ta' karbonju u biex
jiġu stimulati t-tkabbir, l-innovazzjoni u l-ħolqien tal-impjiegi.
Madanakollu, biex jinkiseb ftehim f'Kopenħagen se jkun vitali li jinstabu
soluzzjonijiet ta' finanzjament ulterjuri. Il-Komunikazzjoni tal-lum
tagħmel kontribut ewlieni billi tressaq sett komprensiv ta' proposti biex
jiżdied il-livell ta' finanzi u investiment." 
L-għan ta' Kopenħagen  
L-għan tal-UE huwa li t-tisħin globali jitrażżan
għal anqas minn 2 C aktar mit-temperatura preindustrijali, peress li
hemm prova xjentifika qawwija li t-tibdil fil-klima jsir perikoluż lil hinn
minn dan il-punt. 
Il-ftehim ta' Kopenħagen għandu sew jistabbilixxi l-miri globali
biex jitnaqqsu l-emissjonijiet kif ukoll jipprovdi l-bażi
għat-tisħiħ tal-kapaċità tal-pajjiżi biex jadattaw
għat-tibdil fil-klima.
Il-Komunikazzjoni[1] toffri proposti
konkreti biex jintlaħqu dawn l-għanijiet. 
Il-miri u l-azzjonijiet  
Biex jibqgħu taħt iż-2 C, l-emissjonijiet globali
jeħtieġ li jilħqu l-quċċata qabel l-2020, u
mbagħad sal-2050 jitnaqqsu għal anqas minn 50 % tal-livelli
tal-1990. Dan se jeħtieġ azzjoni kemm mill-pajjiżi
żviluppati kif ukoll minn dawk li qegħdin jiżviluppaw. 
Il-pajjiżi żviluppati għandhom ikunu minn
tal-ewwel u jaqtgħu l-emissjonijiet kollettivi tagħhom bi 30 %
tal-livelli tal-1990 sal-2020. L-UE tat eżempju billi ħadet l-impenn
li tnaqqas l-emissjonijiet bi 30 % jekk pajjiżi żvillupati
oħra jieħdu l-impenn għal tnaqqis komparabbli, u diġà
daħħlet fis-seħħ il-miżuri biex tnaqqas l-emissjonijiet
tagħha stess b'20 % (IP/08/1998)
Il-Komunikazzjoni tipproponi parametri speċifiċi li jiżguraw li
l-miri nazzjonali jinvolvu livell ta' sforz komparabbli. Kull pajjiż
tal-OECD u kull Stat Membru tal-UE, pajjiż kandidat u kandidat potenzjali
tal-UE għandu jieħu l-impenn tal-miri tal-emissjoni. 
Sal-2020 il-pajjiżi li qed jiżviluppaw, minbarra l-ifqar
fosthom, għandhom irażżnu ż-żieda fl-emissjonijiet
kollettivi tagħhom għal 15-30 % inqas mil-livelli li jkun hemm
matul l-attività normali ta' xogħol. Dan għandu jinkludi tnaqqis
b'rittmu mgħaġġel tal-emissjonijiet mid-deforestazzjoni tropikali
(IP/08/1543).
Dawn il-pajjiżi għandhom jieħdu l-impenn li jadottaw
strateġiji ta' żvilupp b'livell ta' karbonju baxx li jkopru s-setturi
ewlenin kollha ta' tniġġis sal-2011. Dawn l-istrateġiji se
jiġu vvalutati minn mekkaniżmu internazzjonali ġdid, li sejjer
ukoll jorbot l-azzjonijiet proposti mal-appoġġ estern li jkun jixraq.Il-finanzjament għall-iżvilupp b’livell baxx ta’
karbonju 
Biex jitnaqqsu l-emissjonijiet, l-investiment addizzjonali globali
nett jeħtieġ li jiżdied għal madwar €175 biljun
kull sena fl-2020, skont estimi indipendenti. Aktar min-nofs dan ammont se jkun
meħtieġ f'pajjiżi li qed jiżviluppaw. Sal-2020, il-parti
l-kbira tal-azzjonijiet f'dawn il-pajjiżi se jkollhom spejjeż baxxi
– jew saħansitra benefiċċji – u għandhom ikunu
ffinanzjati domestikament. L-appoġġ finanzjarju internazzjonali
għal azzjonijiet li jaqbżu l-kapaċitajiet domestiċi ta'
pajjiż għandu jiġi minn għejun li jinkludu l-fondi
pubbliċi u l-mekkaniżmi internazzjonali għall-ikkreditar
tal-karbonju.  
Il-ftehim ta' Kopenħagen għandu jipprovdi wkoll qafas biex
jgħin lill-pajjiżi biex jadattaw għat-tibdil inevitabbli
fil-klima. Il-pajjiżi kollha żviluppati kif ukoll dawk kollha li
qed jiżviluppaw għandu jkollhom l-obbligu li jippreparaw
strateġiji elaborati għal adattament nazzjonali. Għandu
jingħata appoġġ għall-adattament lill-Pajjiżi l-Anqas
Żviluppati u lill-Istati gżejjer żgħar li għadhom qed
jiżviluppaw li huma l-aktar vulnerabbli. 
L-UE għandha tesplora għejun innovattivi potenzjali ta'
finanzjament internazzjonali abbażi tal-prinċipju ta' min
iniġġes iħallas u l-kapaċità li jħallas. L-Istati
Membri tal-UE jistgħu jagħmlu użu minn parti tad-dħul
tagħhom tal-ġejjieni mill-irkant ta' kwoti skont is-Sistema tal-UE
għall-Iskambju tal-Kwoti tal-Emissjonijiet (EU ETS) sabiex
jappoġġaw pajjiżi li qed jiżviluppaw. 
Is-suq globali tal-karbonju
Sal-2015, l-UE għandha tipprova tibni suq tal-karbonju mifrux
mal-OECD kollha billi torbot l-EU ETS ma' sistemi komparabbli oħra ta'
limiti massimi u skambji (cap-and-trade systems) biex ittaffi t-tibdil
fil-klima u u tiġbor fondi għall-ġlieda kontrieh. Is-suq
għandu jiġi estiż biex sal-2020 jinkludi l-ekonomiji
emerġenti ewlenin bil-għan li tistabbilixxi suq globali
tal-karbonju.
Il-Mekkaniżmu ta' Żvilupp Nadif tal-Protokoll ta' Kjoto għandu
jiġi rriformat. Għal pajjiżi avvanzati li qed jiżviluppaw u
għal setturi ekonomiċi kompetittivi ħafna, il-Mekkaniżmu ta'
Żvilupp Nadif (CDM) għandhu jinbidel gradwalment minn mekkaniżmu
settorjali tal-ikkreditar u minn sistemi ta' limiti massimi u skambji. 
Il-passi li jmiss
Il-Komunikazzjoni hija indirizzata lill-Kunsill, lill-Parlament u
lill-korpi konsultattivi tal-UE. Il-Kunsill Ewropew mistenni jagħti
r-reazzjoni tiegħu f'Marzu.  
Ara wkoll MEMO/09/34
Għal aktar tagħrif 
http://ec.europa.eu/environment/climat/future_action.htm
[1] Lejn ftehim kopmrensiv
dwar it-tibdil fil-klima li se jsir f'Kopenħagen COM(2009) 39
