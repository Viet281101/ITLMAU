IP/09/45
Brussell, 13 Jannar 2009Il-Konsumaturi: Il-Kummissjoni Ewropea
tadotta standard tal-UE għal baby walkers biex ikunu evitati
aċċidenti tat-tfalIllum f’Il-Ġurnal Uffiċjali kien
ippubblikat standard Ewropew dwar is-sikurezza għal baby walkers, li se
jgħin biex ikunu evitati bosta aċċidenti tat-tfulija, wara li
kien approvat formalment mill-Kummissjoni Ewropea. Dejta mit-taqsima
tal-emerġenza tal-isptarijiet kemm fl-UE u kemm fl-Istati Unit matul dawn
l-aħħar 20 sena turi b'mod konsistenti li l-baby walkers huma
periklu, b'eluf ta' tfal ittrattati kull sena għal aċċidenti ta'
baby walkers. Riċerka mill-Awstralja turi li mill-inqas
wieħed minn kull tlett itfal li jużaw il-baby walker
jispiċċaw ikorru xi darba jew oħra. Aktar riċerka
miċ-Child Accident Prevention Trust tar-Renju Unit tikkalkula li aktar tfal
ikorru minn baby walkers milli minn prodotti oħra għat-tfal
żgħar. Aċċidenti b’baby walker, bħal telfien
ta’ bilanċ jew waqgħat fit-taraġ, jistgħu jkunu serji
ħafna, billi f’bosta każijiet huma jinvolvu korrimenti fir-ras.
L-istandard tal-UE jintroduċi rekwiżit għal testijiet ta’
stabbiltà waqt il-manifattura ta’ baby walkers, u biex id-disinn ikun
b’mod li jitnaqqas ir-riskju ta’ korrimenti.
F’Novembru 2008 l-Istati Membri appoġġjaw il-proposta
tal-Kummissjoni biex ikun introdott dan l-istandard fil-Kumitat dwar
is-Sikurezza Ġenerali ta’ Prodotti (KSĠP) ix-xahar li
għadda u l-Parlament Ewropew laqa’ wkoll id-deċiżjoni.
L-istandard se jipprovdi lill-operaturi ekonomiċi u l-awtoritajiet
ta’ sorveljanza tas-suq kollha referenza ċara, imħaffa u unika
biex isiru, ikunu importati jew iċċekkjati għas-sikurezza
tagħhom il-baby walkers.
Il-Kummissarju tal-UE għall-Konsumaturi, Meglena Kuneva qalet: 'Dan
l-istandard se jgħin biex dawk iċ-ċittadini tal-UE li huma
l-iżgħar u l-aktar vulnerabbli jkunu sikuri. Għalkemm
superviżjoni tal-ġenituri jew l-adulti hija l-protezzjoni fundamentali
għat-tfal, prekawzjonijiet awżiljari ta’ sikurezza
fil-manifattura ta’ prodotti tat-tfal huma wkoll kruċjali.'
X'inhuwa baby walker?
Il-baby walkers huma tagħmir fuq ir-roti li jgħinu tfal
żgħar ħafna li jkunu għadhom ma jistgħux jimxu biex
ikunu jistgħu jmorru minn post għal ieħor b’saqajhom stess.
Huma ġeneralment jintużaw hekk kif it-tarbija tkun kapaċi
toqgħod bil-qiegħed mingħajr għajnuna u sakemm it-tarbija
tkun kapaċi timxi waħedha. It-tfal li jużaw il-baby
walkers ivarjaw minn età ta’ madwar sitt xhur sa 15-il xahar.
X'inhi l-problema? 
Il-baby walkers jikkaġunaw eluf ta' korrimenti fost it-tfal
żgħar kull sena fl-UE. Aċċidenti minn oqfsa
tal-baby walkers iseħħu prinċipalment minħabba
waqgħat fit-taraġ jew telfien ta' bilanċ, speċjalment meta
t-tfal jippruvaw jimxu fuq art mhix lixxa bħal għetiebi jew trufijiet
ta' twapet. Korrimenti li jirriżultaw minn aċċidenti bħal
dawn jistgħu jkunu serji ħafna, għaliex fil-maġġoranza
tal-każijiet huma jeffettwaw ir-ras tat-tfal.Dejta mill-Portugall turi li 850 tifel u tifla bejn l-etajiet ta' seba'
xhur u 15-il xahar jeħtieġu kura ta' emerġenza minħabba
korrimenti marbuta ma' baby
walkers[1]. Nofs
il-każijiet huma riżultat ta' waqgħat fit-taraġ u aktar minn
60 % tal-korrimenti jinvolvu r-ras. 
Fir-Renju Unit, iċ-Child Accident Prevention Trust testima li baby
walkers jikkawżaw aktar aċċidenti minn kull prodott
ieħor tat-tfal żgħar, b'aktar minn 2 350 tarbija
meħuda l-isptar fl-2002 wara inċidenti bil-baby walker, bi
kważi 70 % minnhom fl-età ta' inqas minn sena. 
Studju minn "Le Centre Hospitalier" Universitaire de Toulouse bejn l-2003 u
l-2006 wera li 178 tarbija bejn is-seba' xhur u t-12-il xahar
iddaħħlu għal kura pedjatrika fit-taqsima tal-emerġenza
minħabba waqgħa minn baby walker. Meta titqies
l-inċidenza li qed tikber ta' korrimenti kkawżati minn dan
it-tagħmir, l-Istati Membri talbu li jkun stabbilit standard ta' sikurezza
fil-livell tal-UE. 
X'inhi l-proċedura? 
L-istandard kien żviluppat mill-Kumitat Ewropew
għall-Istandardizzazzjoni (CEN), u diġà qed jintuża minn
awtoritajiet tas-sorveljanza tas-suq fl-Istati Membri meta jiċċekkjaw
is-suq għal prodotti perikolużi fil-kura tat-tfal. Standards tal-UE
bħal dawn huma volontarji iżda prodott manifatturat skont standard
ippubblikat f'Il-Ġurnal Ufiċjali tal-UE huwa preżunt li
jkun bla periklu. Jekk il-manifatturi jagħżlu li jmorru lil hinn
mill-istandard tal-UE, huma jridu jassiguraw li l-prodott tagħhom jipprovdi
– għallinqas – l-istess livelli ta' sikurezza u rekwiżiti
indikati fl-istandard. Dan jitlob proċeduri addizzjonali u sostanzjali ta'
ċċertifikar speċifiku li jistgħu jkunu evitati billi
sempliċiment jintuża l-istandard ta' riferenza tal-UE. De
facto, l-istandards tal-UE għandhom xejra li jsiru n-norma
tal-industrija.  
X'inhuma l-bidliet u l-elementi prinċipali fl-istandard il-ġdid?Ir-riskju prinċipali mill-baby walkers huwa t-telfien
tal-bilanċ. Biex dan ikun ittrattat, l-istandard il-ġdid jistabbilixxi
testijiet ta' stabbiltà u rekwiżiti li jnaqqsu r-riskju tat-telfien
tall-bilanċ. L-istandard il-ġdid (Riferenza: EN 1273:2005)
jikkonsisti f'rekwiżiti u testijiet għall-manifattura ta' baby
walkers, biex titnaqqas il-kapaċità tat-tarbija biex tilħaq
oġġetti perikolużi u taqa' f'postijiet mhux stabbli, bħalma
huma turġien jew trufijiet.
Twissijiet u struzzjonijiet lill-adulti huma b'mod partikolari importanti
biex ikun assigurat l-użu sikur ta' baby walkers, billi huwa
finalment l-adult li qed jagħmel is-superviżjoni li għandu
jassigura li l-ambjent li jdawwar it-tarbija bil-baby walker ikun sikur
kemm jista' jkun possibbli. Barra minn hekk, il-baby walkers mhumiex
tagħmir tat-tagħlim għall-mixi, u użu mtawwal jista'
jinterferixxi mal-iżvilupp naturali tal-kapaċitajiet tat-tarbija biex
timxi. Għal dik ir-raġuni, l-istandard jitlob ukoll li l-baby
walkers ikollhom struzzjonijiet li jattiraw l-attenzjoni tal-adulti
għall-fatt li l-prodott mhuwiex intenzjonat għal tfal li jkunu 'l fuq
minn ċertu piż jew għal dawk li jkunu għadhom wisq
żgħar biex joqogħdu bil-qiegħda dritti mingħajr
għajnuna. 
Għal aktar informazzjoni: 
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report, 2006
