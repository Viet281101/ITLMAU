IP/09/723
Brussell, 8 ta' Mejju 2009Politika ta' Koeżjoni ta' Klassi
Dinjija: Il-Kummissarju Hübner tindirizza l-ewwel konferenza ta'
livell għoli dwar il-governanza reġjonali fil-kuntest globaliFil-11 ta' Mejju, il-Kummissarju
għall-Politika Reġjonali Danuta Hübner se tkun il-kelliema
ewlenija f'konferenza fi Brussell li se tiffoka fuq "il-Governanza
Reġjonali f'Kuntest Globali." Il-konferenza, li se tkun
l-ewwel avveniment ta' dan it-tip, se tlaqqa' 300 parteċipant inklużi
presidenti ta' reġjuni Ewropej u rappreżentanti tal-Brażil,
ir-Russja, iċ-Ċina, il-Kanada, il-Paragwaj, is-Senegal, il-Burkina
Faso u pajjiżi oħrajn, flimkien ma' għaqdiet reġjonali
bħall-OLAGI (Gvernijiet Intermedji tal-Amerika Latina) u l-Unjoni Ekonomika
u Monetarja tal-Afrika tal-Punent. L-għan tal-avveniment huwa li
wieħed jara l-esperjenza tal-Politika ta' Koeżjoni tal-UE u politiki
simili f'partijiet oħra tad-dinja, fil-kuntest ta' interess dejjem jikber
fil-politika fi ħdan ir-relazzjonijiet esterni tal-UE. Tema ewlenija se
tkun kif se jiġu organizzati sistemi iktar effettivi ta' governanza biex
jiġu żgurati li politiki ta' żvilupp reġjonali jilħqu
l-impatt massimu tagħhom.
Qabel il-konferenza, il-Kummissarju Hübner qalet: "Pajjiżi minn
madwar id-dinja jħabbtu wiċċhom ma' sfidi simili, fuq quddiem
fosthom il-kriżi ekonomika globali imma wkoll il-popolazzjonijiet li qed
jixjieħu, ir-riskji ġejjin mill-bdil fil-klima u tħassib dwar
is-sigurtà tal-enerġija. Fl-Unjoni Ewropea, qegħdin
niżviluppaw sħubijiet ma' pajjiżi li qegħdin barra l-UE li
jwasslu għal benefiċċji għaż-żewġ partijiet.
Qed naraw li ħafna pajjiżi qed juru interess dejjem jikber fil-mudell
ta' Politika ta' Koeżjoni tal-UE u s-suċċess tagħha
fit-trawwim ta' opportunitajiet u żvilupp reġjonali bbilanċjati.
Din il-konferenza tipprovdi opportunità eċċellenti
għall-qsim ta' esperjenzi u tagħlim minn xulxin."  
Il-konferenza ta' jumejn hija organizzata mid-Direttorat Ġenerali
tal-Kummissjoni Ewropea għall-Politika Reġjonali b'kooperazzjoni
mad-Direttorat Ġenerali għall-Iżvilupp, il-Kumitat
tar-Reġjuni u l-Forum tal-Assoċjazzjonijiet Globali tar-Reġjuni
(FOGAR). Minbarra li teżamina l-esperjenza tal-UE fil-qasam tal-Politika
ta' Koeżjoni, il-konferenza se tagħti ħarsa lejn mudelli
differenti ta' żvilupp, lejn modi ta' qsim ta' esperjenza f'kooperazzjoni
transkonfinali, u r-rwol tar-reġjuni Ewropej fit-trawwim ta' sħubijiet
ma' reġjuni fi bnadi oħra.
Tagħlim mill-esperjenza tal-Politika ta' Koeżjoni
tal-Ewropa
Fid-diskors tagħha, il-Kummissarju Hübner se tfakkar il-premessa
fundamentali tal-Politika ta' Koeżjoni, jiġifieri, il-promozzjoni ta'
koeżjoni ekonomika u soċjali billi jitnaqqsu d-disparitajiet
fil-livell tal-iżvilupp bejn l-Istati Membri u r-reġjuni. Filwaqt li
dan jibqa' r-rwol primarju tal-politika, l-isfidi li jħabbtu
wiċċhom magħhom ir-reġjuni tal-Ewropa nbidlu matul
iż-żmien u l-Kummissarju se tenfasizza kif il-politika tal-UE evolviet
biex tlaħħaq mar-realtajiet il-ġodda u biex ikollha reazzjoni
iktar strateġika u effettiva.
Hija se tenfasizza kif l-isfidi l-ġodda tal-globalizzazzjoni, il-bdil
fil-klima u l-bidla demografika għandhom dimensjoni "territorjali" qawwija
li teħtieġ azzjoni fil-livell lokali u reġjonali. Il-Kummissarju
Hübner se tagħfas ukoll fuq is-suċċessi ewlenin tal-Politika
ta' Koeżjoni kif ukoll fuq it-tagħlimiet meħuda
mill-implimentazzjoni tal-politika, li jistgħu jkunu utli
għall-pajjiżi li mhumiex fl-Ewropa. 
Il-konferenza hija maqsuma fuq tliet sessjonijiet ta' ħidma: L-ewwel
waħda, "Reazzjonijiet reġjonali għall-isfidi globali", se
tiffoka fuq il-kontribuzzjoni ta' sistemi differenti ta' governanza
reġjonali għal programmi ta' żvilupp, kemm ġewwa u kemm
barra l-UE. It-tieni waħda, "Ir-rwol tal-kooperazzjoni reġjonali
f'dinja globalizzata", se tesplora l-involviment dejjem jikber
tar-reġjuni tal-Ewropa fl-iżvilupp ta' bliet u reġjuni fil-bqija
tad-dinja, u teżamina kif netwerks reġjonali jistgħu
jikkontribwixxu għall-iżvilupp u s-sostenibilità.
L-aħħar sessjoni, bl-isem "Inugwaljanzi reġjonali ġo
pajjiżi emerġenti", se teżamina l-iskala ta' inugwaljanzi
f'partijiet differenti tad-dinja u tara jekk approċċ b'bażi
ġeografika, bħall-Politika ta' Koeżjoni tal-UE, huwiex l-iktar
mezz effettiv biex jiġu indirizzati inugwaljanzi bħal dawn. 
Nota għall-edituri
L-UE ffirmat ftehimiet bilaterali maċ-Ċina, ir-Russja u
l-Brażil biex issaħħaħ il-kooperazzjoni fil-politika
reġjonali u waslet biex tiffirma ftehim simili mal-Ukrajna fil-futur qrib.
Interessi komuni jinkludu strumenti għas-sostenn tal-iżvilupp
reġjonali mmexxi mill-innovazzjoni, il-klassifikazzjoni u d-definizzjoni
tar-reġjuni u ppjanar tat-territorju. 
Il-Parlament Ewropew dan l-aħħar approva wkoll finanzjament
(€2 miljun) għal proġett pilota biex jippromwovi l-Politika ta'
Koeżjoni fuq skala globali. 
Iktar informazzjoni dwar il-konferenza tinsab fis-sit: 
http://ec.europa.eu/regional_policy/conferences/globalreggov/index_en.htmIktar informazzjoni dwar affarijiet internazzjonali fil-Politika ta'
Koeżjoni tal-UE tinsab fis-sit: 
http://ec.europa.eu/regional_policy/international/index_en.htm
