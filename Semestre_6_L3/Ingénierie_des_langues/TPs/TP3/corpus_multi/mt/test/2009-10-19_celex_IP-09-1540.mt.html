IP/09/ 1540  Brussell, id-19 ta’ Ottubru 2009 Disgħa minn kull għaxar Ewropej għadhom jappoġġjaw bil-qawwa l-għajnuna għall-iżvilupp minkejja l-kriżi ekonomika Eurobarometer Nru 318  Edizzjoni Speċjali ta' Eurobarometer "L-Għajnuna għall-Iżvilupp fi żmien ta' taqlib ekonomiku" Hekk kif qed jitfakkru għar-raba' darba l-Jiem Ewropej tal-Iżvilupp (European Development Days), edizzjoni speċjali tal-Eurobarometer dwar "L-Għajnuna għall-Izvilupp fi żmien ta' taqlib ekonomiku" turi li l-kriżi li qed taffetwa l-pajjiżi Ewropej mhix qed taffettwa l-appoġġ tal-pubbliku għal għajnuna għall-iżvilupp, li għadu qawwi.  Madwar 90% tal-Ewropej għadhom jaħsbu li l-iżvilupp hu importanti u 72% tal-Ewropej huma favur li jonoraw, jew li jmorru lil hinn, minn impenji eżistenti ta' għajnuna lid-dinja li qed tiżviluppa.  "Dan l-istħarriġ juri biċ-ċar li ċ-ċittadini jistennew li l-gvernijiet tagħhom u l-Kummissjoni tal-UE ma jixxaħħux fejn jidħol l-iffinanzjar tal-iżvilupp", qal il-Kummissarju tal-UE għall-Iżvilupp u l-Għajnuna Umanitarja, Karel De Gucht.  "Anki fil-kuntest tal-kriżi ekonomika, nappella mill-ġdid lill-Istati Membri tal-UE biex iżommu mal-impenji tagħhom biex iżidu l-għajnuna għall-iżvilupp sa € 69 miljun sal-2010 biex jilħqu l-għan fuq terminu ta' żmien medju tal-Għanijiet ta' Żvilupp għall-Millenju".  Maġġoranza kbira ta' ċittadini Ewropej (61%) jidhrilhom li l-Ewropa tista' b'mod pożittiv tikkontribwixxi fid-dibattitu dwar l-iżvilupp globali.  "L-Ewropej qed jifhmu dejjem aktar għaliex l-iżvilupp huwa importanti.  Qed jitolbu li l-media nazzjonali titkellem aktar dwar kwistjonijiet marbuta mal-iżvilupp", qalet il-viċi-president tal-KE, u l-Kummissjoni għall-Istrateġija tal-Komunikazzjoni, Margot Wallström.   Hija ħaġa interessanti li l-kriżi ekonomika mhix qed titqies bħala sfida ewlenija għall-pajjiżi li qed jiżviluppaw.  Nofs l-Ewropej iqisu l-faqar bħala l-akbar sfida li għandhom quddiemhom il-pajjiżi li qed jiżviluppaw, aktar mill-kriżi ekonomika u dik tal-ikel (35%).  Jidher li l-Ewropej jifhmu li lil hinn mill-kriżi ekonomika, il-faqar huwa l-problema strutturali l-aktar li toħloq tħassib.  Riżultati oħra interessanti:    Żewġ terzi tal-Ewropej huma tal-fehma li l-għajnuna għandha tingħata b’motivazzjonijet ta' interess proprju (64%), jiġifieri l-kummerċ, it-terroriżmu, il-migrazzjoni u r-relazzjonijiet politiċi ma' pajjiżi terzi.   Ma hemm l-ebda nuqqas ta' interess, peress li 42% tal-Ewropej jixtiequ li l-medja titkellem aktar dwar kwistjonijiet ta' żvilupp.   74% tal-Ewropej qatt ma semgħu bl-Għanijiet ta' Żvilupp tal-Millenju, iżda din iċ-ċifra hija anqas milli kienet fl-2007 (80%).   Sfond  Ir-rapport jagħti d-dettalji tar-riżultati li nkisbu madwar l-UE kollha kemm hi, kif ukoll analiżi pajjiż pajjiż.  Juru li l-kooperazzjoni għall-iżvilupp tqarreb lill-Unjoni Ewropeja flimkien.  L-effettività tal-għajnuna titlob koerenza akbar u qbil ġenerali bejn l-istati membri.  L-istħarriġ Ewropew juri li mill-2004, id-differenza bejn pajjiż u ieħor qed tonqos, speċjalment bejn il-pajjiżi li aderew mal-UE mill-2004 u l-istati membri oħra. L-edukazzjoni, l-età u d-dejta soċjo-ekonoika dwar dawk li wieġbu hija disponibbli.  L-istħarriġ għall-edizzjoni speċjali tal-Eurobarometer Nru. 318 dwar "L-Għajnuna għall-Iżvilupp fi żmien ta' taqlib ekonomiku" sar bejn Mejju u Ġunju 2009.  L-għan tiegħu kien li jiġi evalwat jekk il-kriżi ekonomika affettwatx l-appoġġ tal-pubbliku għall-kooperazjoni għall-iżvilupp fil-pajjiżi Ewropej.  Minkejja li l-impuls li wassal għal dan l-istħarriġ kien l-impatt tal-kriżi fuq kif l-Ewropej jistgħu jaraw l-importanza tal-għajnuna għall-iżvilupp, dan l-istħarriġ l-aktar reċenti huwa wieħed minn serje li qed tesplora l-għarfien Ewropew ta' kwistjonijiet marbuta mal-iżvilupp mill-2004 lil hawn.  Fejn huwa applikabbli sar taqbil ma' riżultati ta' studji preċedenti.  Fejn issib ir-rapport sħiħ:     http://ec.europa.eu/public_opinion/archives/eb_special_en.htm    Websajt    http://ec.europa.eu/development/index_en.cfm
