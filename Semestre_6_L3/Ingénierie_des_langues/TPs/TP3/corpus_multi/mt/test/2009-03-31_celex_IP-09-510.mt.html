IP/09/510
Brussell, il-31 ta’ Marzu 2009L-Ambjent: l-UE tiċċelebra
għeluq it-30 sena tad-Direttiva dwar
l-GħasafarL-ewwel liġi tal-UE fuq in-natura,
id-Direttiva dwar l-Għasafar, tiċċelebra għeluq
it-30 sena tagħha fit-2 ta’ April.
Il-leġiżlazzjoni hija waħda mill-akbar kisbiet
tal-politika ambjentali Ewropea, u tinsab fil-qalba tal-istrateġija tal-UE
biex ma nibqgħux nitilfu l-bijodiversità. Id-Direttiva dwar
l-Għasafar kellha rwol ewlieni biex jitreġġa’ lura
t-tnaqqis fl-għadd ta’ wħud mill-għasafar l-aktar mhedda
tal-Ewropa, b’mod speċjali permezz tan-netwerk tagħha ta’
Siti Speċjali Protetti (SPAs). Bis-saħħa ta’ azzjonijiet
immirati min-naħa tal-Unjoni Ewropea, il-gvernijiet nazzjonali,
il-konservazzjonisti u l-voluntiera li jimplimentawha fil-prattika, bosta
għasafar issa għandhom ġejjieni bil-wisq aktar pożittiv.
Dawn jinkludu l-Paletta (Platalea leucorodia), l-Ajkla tad-Denb Abjad
(Haliaeetus albicilla)u l-Ajkla Imperjali Spanjola (Aquila adalberti). Illum
hemm aktar minn 5 000 Sit Speċjali Protett, li jinfirxu fuq aktar
minn 10% tal-artijiet tal-UE. Huma parti integrali min-netwerk ekoloġiku
Natura 2000. Id-Direttiva dwar l-Għasafar hija eżempju
eċċellenti tar-reponsabbiltà konġunta u tal-kooperazzjoni
bejn is-27 Stat Membru tal-UE.
Il-Kummissarju għall-Ambjent, Stavros Dimas, qal: “Id-Direttiva
dwar l-Għasafar hija waħda mill-aqwa suċċessi tal-politika
ambjentali tal-UE. Hija espressjoni prattika tal-impenn tagħna favur
il-konservazzjoni tal-bijodiversità dinjija. L-għasafar mhux biss huma
parti sabiħa u imprezzabbli tal-wirt naturali tagħna, imma huma wkoll
indikaturi vitali tas-saħħa tal-ambjent. L-għasafar
selvaġġi tal-Ewropa bbenefikaw bil-kbir mill-istandards għoljin
li tipprovdi d-Direttiva. Għad hemm xi sfidi importanti li
jeħtiġilna negħlbuhom biex niżguraw li fit-tul ikollna
popolazzjonijiet b’saħħithom tal-għasafar. Id-Direttiva
dwar l-Għasafar għadha rilevanti llum daqs kemm kienet 30 sena
ilu, u għal snin twal fil-ġejjieni se tkompli taqdi funzjoni ewlenija
fit-twettiq tal-politika tagħna favur il-bijodiversità.”
Id-Direttiva dwar l-Għasafar – storja ta’
suċċess
Tletin sena wara l-adozzjoni tagħha, id-Direttiva dwar l-Għasafar
għadha l-aktar biċċa importanti tal-leġiżlazzjoni
Ewropea għall-protezzjoni tal-għasafar. Mill-politiki ambjentali
tal-UE, hija wkoll fost l-aktar li rnexxew.
Studju ppubblikat fir-rivista Science ikkonferma li tat kontribut
sinifikanti biex waqqfet it-tnaqqis ta' wħud mill-aktar għasafar
mhedda tal-Ewropa. It-titjib fil-qagħda ta’ għasafar
bħal-Kanġu ta’ Zino (Pterodroma madeira), il-Pellikan
tad-Dalmazja (Pelecanus crispus) u l-Margun Nanu (Phalacrocorax
pygmaeus) seħħ l-aktar bis-saħħa tas-Siti Speċjali
Protetti (SPAs). Netwerk ta’ kważi 5 000 SPAs ikopri aktar
minn 10% tal-artijiet Ewropej, kif ukoll firxiet sostanzjali ta’ ilmijiet
kostali. 
Id-Direttiva dwar l-Għasafar hija eżempju eċċellenti
ta’ kooperazzjoni internazzjonali li rnexxiet. Meta ġiet adottata
fl-1979, l-UE kienet magħmula minn biss disa’ Stati Membri. Illum
il-kooperazzjoni tinfirex fuq l-UE mwessgħa, b’SPAs f’kull
wieħed mis-27 pajjiż tagħha. L-istess regoli dwar
il-protezzjoni tal-għasafar japplikaw fl-UE kollha kemm hi. Il-Kummissjoni
dawn ir-regoli timplimentahom rigorożament, u jekk ikun hemm bżonn
saħansitra tfittex lill-Istati Membri fil-qrati. 
Id-Direttiva dwar l-Għasafar għarfet l-importanza tal-attivitajiet
umani, bħalma huma l-kaċċa, is-sajd u l-agrikoltura, li jitwettqu
f’kuntatt man-natura. Ħafna mill-artijiet koperti bin-netwerk
Natura 2000 x’aktrx li jibqgħu proprjetà privata,
b’enfasi fuq l-iżgurar li l-ġestjoni futura tkun sostenibbli,
kemm mil-lat ekoloġiku kif ukoll minn dak ekonomiku.
L-isfidi quddiemna
Minkejja dan il-progress, id-diversità rikka tal-UE ta’ aktar minn
5 000 speċi ta’ għasafar selvaġġi
għadha taħt pressjoni serja. Skont l-aħħar studji
xjentifiċi, 43% tal-ispeċijiet tal-għasafar Ewropej huma mhedda
jew inkella qed jiffaċċaw tnaqqis serju. Dan jippreżenta sfida
kbira għat-tlestija tan-netwerk Natura 2000, inkluż il-komponent
tagħha fil-baħar. 
Hemm ukoll ħtieġa għal aktar protezzjoni ta’
għasafar komuni li jiddependu fuq il-kampanja usa’. Tibdiliet
fil-politiki agrikoli wasslu għal tnaqqis xejn pożittiv
tal-għasafar tar-raba’. L-għadd tagħhom naqas
b’madwar 50% mill-1980 ‘il hawn. Minkejja li dan l-għadd issa
qed jistabbilizza, għad hemm xi jsir biex ir-rekwiżiti tal-protezzjoni
tal-għasafar jiġu integrati fil-politika agrikola u
f’oħrajn, biex terġa’ tissewwa l-qagħda ta’
speċijiet importanti bħall-Pitarra (Tetrax tetrax) u l-Gallozz
aħmar (Crex crex). 
Is-saħħa tal-ispeċijiet tal-għasafar selvaġġi
hija sintomatika tal-pressjonijiet usa’ li jaffettwaw
il-bijodiversità, fosthom it-tibdil fil-klima. Diġà hemm evidenza
ta’ bidliet fid-distribuzzjoni ta’ xi popolazzjonijiet ta’
għasafar.  Hija sfida ewlenija għall-ġejjieni li niżguraw li
n-natura jkollha spazju adegwat, u li nadattaw il-konservazzjoni
tal-għasafar għal klima li qed tinbidel.
Id-Direttiva dwar l-Għasafar qed tgħin ukoll biex l-UE twettaq
l-impenji internazzjonali tagħha favur l-għasafar tal-passa.
Minħabba li bosta speċijiet jgħaddu parti minn ħajjithom
barra mill-Ewropa, huwa essenzjali li naħdmu ma’ pajjiżi
oħra fir-rotta tal-passa, biex inkunu nistgħu nagħtu
l-protezzjoni meħtieġa ħalli niżguraw popolazzjonijiet
b’saħħithom tal-għasafar.
L-isfond
Id-Direttiva dwar l-Għasafar ġiet adottata b’risposta
għat-tħassib dejjem jiżdied dwar it-tnaqqis fil-popolazzjoniiet
tal-għasafar selvaġġi fl-Ewropa minħabba
t-tniġġis, it-telf tal-ħabitat u l-attivitajiet mhux sostenibbli.
Kienet ukoll għarfien tal-fatt li l-għasafar selvaġġi, li
ħafna minnhom huma tal-passa, huma wirt komuni tal-Istati Membri u li
l-konservazzjoni tagħhom kienet titlob il-kooperazzjoni internazzjonali.Għal aktar dettalji, ara s-sit (bl-Ingliż): 
http://ec.europa.eu/environment/nature/legislation/birdsdirective/index_en.htm
