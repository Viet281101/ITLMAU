IP/09/317
Brussell, it-25 ta' Frar 2009Il-Kummissjoni tiltaqa’
mat-trejdjunjins u ma’ min iħaddem biex tittratta l-kriżi
ekonomika u tieħu azzjoni fir-rigward tal-impjiegiIllum il-Kummissjoni Ewropea ssoktat bil-ħidma
tagħha biex timplimenta l-Pjan Ewropew ta’ Rkupru
Ekonomiku permezz ta’ laqgħa speċjali mar-rappreżentanti
tat-trejdjunjins u ta’ min iħaddem fil-livell tal-UE. Hi wriet
kunsens wiesa’ li s-suq intern u l-Pjan ta’ Rkupru jipprovdu spinta
adegwata biex tingħeleb il-kriżi u tittieħed azzjoni dwar
l-impjiegi fl-Ewropa, u li jeħtieġ li jiddaħħlu aktar
miżuri fil-livell tal-UE.
“Il-ġlieda kontra l-kriżi ekonomika u t-teħid ta’
azzjoni fir-rigward tal-impjiegi jfissru li rridu naħdmu flimkien," qal
il-President Barroso. "L-għan tal-politika tal-Kummissjoni huwa li
tillimita l-impatt tal-kriżi fuq l-ekonomija reali u l-impjiegi,
tħejji lin-negozji u lill-ħaddiema għall-irkupru u tgħin
lill-Ewropej biex isibu impjiegi li huma sostenibbli għall-ġejjieni.
L-impatt tal-kriżi fuq l-impjiegi jinħass sewwa. Biex inwaqqfu
t-tnaqqis ekonomiku, biex nillimitaw it-telf tal-impjiegi u l-għeluq
tan-negozji, u biex l-Ewropa terġa’ taqbad it-triq lejn it-tkabbir u
l-impjiegi, jeħtieġ li nikkooperaw. Ninsab kuntent li għandi din
l-opportunità li niddiskuti mal-imsieħba soċjali dwar kif
għandna niffokaw il-ħidma tagħhna bl-aktar mod effettiv, u kif
nistgħu ningħaqdu biex niksbu r-riżultati mixtieqa.”
Matul il-laqgħa tal-lum, il-Kummissjoni u l-imsieħba soċjali
Ewropej (ETUC, Business Europe, CEEP u UEAPME) qablu dwar il-ħtieġa li
jaħdmu flimkien biex iħarsu u jiżviluppaw aktar il-kisbiet
soċjali u ekonomiċi tal-UE u tas-suq intern tagħha bħala
għajn ta’ prosperità, tkabbir u impjiegi fl-Ewropa.
L-imsieħba soċjali Ewropej laqgħu wkoll il-Pjan Ewropew
ta’ Rkupru Ekonomiku bħala punt tajjeb tat-tluq u wrew
biċ-ċar li huma lesti li jaħdmu biex jiżguraw
l-implimentazzjoni effettiva tiegħu u li jwettqu inizjattivi ulterjuri
bl-ambizzjoni meħtieġa.
Il-Pjan Ewropew ta’ Rkupru Ekonomiku propost mill-Kummissjoni u adottat
mill-Kunsill Ewropew f’Diċembru jistabbilixxi firxa wiesgħa
ta’ miżuri biex jinżammu u jinħolqu l-impjiegi kif ukoll
biex tissaħħaħ l-abbiltà tal-ekonomija Ewropea li
toħroġ mir-reċessjoni. 
Ħafna mill-elementi ewlenin fil-Pjan ta’ Rkupru se jkollhom impatt
dirett fuq il-ħaddiema. Dawn jinkludu t-taħriġ biex in-nies
jibqgħu jaħdmu u biex ikunu jistgħu jsibu impjiegi ġodda.
Il-fondi tal-UE huma disponibbli permezz tal-Fond Soċjali Ewropej u
tal-Fond Ewropew ta’ Aġġustament għall-Globalizzazzjoni,
filwaqt li għejun ġodda ta’ finanzi huma disponibbli
għall-SMEs.  
Id-diskussjoni mar-rappreżentanti tal-imsieħba soċjali ffokat
fuq il-proposti tagħhom għal miżuri biex isaħħu
t-tkabbir u l-impjiegi, jimplimentaw miżuri ta’ flessigurtà u
jsostnu lill-kumpaniji u l-ħaddiema tul ir-reċessjoni,
iħeġġu l-investiment u jżommu l-kapaċità tax-xiri
u d-domanda, jirrispettaw il-moviment liberu tal-ħaddiema u l-ftehimiet
kollettivi, u jiggarantixxu l-issuktar tas-suq waħdieni. Il-fehmiet
tagħhom se jiddaħħlu fil-kontribuzzjoni tal-Kummissjoni
għal-laqgħa informali tal-Kapijiet ta’ Stat u ta’ Gvern
fl-1 ta’ Marzu, il-Kunsill Ewropew tar-Rebbiegħa u s-Summit
dwar l-Impjiegi li se jsir f’Mejju.  Il-Kummissjoni u l-imsieħba
soċjali ftehmu li jaħdmu mill-qrib flimkien u li jsibu modi biex
jiżguraw li t-trejdjunjins u min iħaddem fi ħdan l-Unjoni Ewropea
jistgħu jikkontribwixxu għall-irkupru b’suċċess
tal-ekonomija Ewropea.
Ir-rappreżentanti tal-imsieħba soċjali li attendew għal
din il-laqgħa kienu: il-President tal-Business Europe: Ernest-Antoine
Seillière; il-President tas-CEEP: Carl Cederschiöld; is-Segretarju
Ġenerali tal-ETUC: John Monks; il-President tal-UEAPME: Georg Toifl.
