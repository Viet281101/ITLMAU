IP/09/615
Brussell,
22 ta’ April 2009Il-Proċess ta' Bologna –
ir-riforma fl-universitajiet fl-għaxar snin li ġejjinFit-28 u fid-29 ta' April, il-Ministri
responsabbli mill-edukazzjoni terzjarja minn 46 pajjiż Ewropew se
jiltaqgħu f'Leuven u /Louvain-la-Neuve, il-Belġju, biex
jagħmlu rendikont tal-kisbiet tal-Proċess ta' Bologna, jistabbilixxu
aġenda ġdida, u jiftiehmu fuq prijoritajiet għaż-Żona
Ewropea tal-Edukazzjoni Terzjarja għall-għaxar snin li ġejjin
sal-2020. Għall-ewwel darba se jkun hemm 'Forum tal-Politika ta' Bologna'
bejn is-46 pajjiż li qed jipparteċipaw fil-Proċess u
20 pajjiż minn barra
l-Ewropa[1], u dan jirrifletti
l-interess kbir minn pajjiżi barra l-Ewropa fir-riformi li qed isiru
fiż-Żona Ewropea tal-Edukazzjoni Terzjarja.
Il-proċess ta' Bologna kiber minn 29 pajjiż fl-1999 għal
46 pajjiż fl-2009[2] 
- din hija storja Ewropea ta' suċċess. L-aħħar Rapport
ta’ Stocktaking ta’ Bologna, li għandu jiġi
ppreżentat lill-Ministri ġewwa Leuven u /Louvain-la-Neuve jikkonkludi
li sar progress tajjeb, minkejja li xi ftit irregolari, fl-implimentazzjoni
tar-riformi ta’ Bologna. L-aħħar rapport tal-Kummissjoni li
jappoġġja lill-proċess jikkonferma din il-konklużjoni
pożittiva u jindika li sar progress sostanzjali, inkluż fir-riformi
strutturali. Għandu issa jkun hemm fowkus fuq l-immodernizzar tal-politiki
nazzjonali u fuq il-kisba tal-implimentazzjoni konkreta tar-riformi
tal-istituzzjonijiet Ewropej għall-edukazzjoni terzjarja.
Ir-riformi ewlenin ta’ Bologna jiffokaw fuq:l-istruttura tal-laurea ta’ tliet ċikli (baċillerat,
master, dottorat), 
assikurazzjoni tal-kwalità fl-edukazzjoni terzjarja, kif ukollrikonoxximent tal-kwalifiki u tal-perjodi ta’ studju.
Flimkien, dawn l-isforzi għar-riformi ħolqu
opportunitajiet ġodda għall-universitajiet u għall-istudenti.
It-tnedija tar-Reġistru Ewropew ta’ Assikurazzjoni tal-Kwalità
għall-Edukazzjoni Terzjarja fis-sena li għaddiet qed tgħin biex
issaħħaħ il-viżibbiltà tal-edukazzjoni terzjarja
Ewropea u żżid il-kunfidenza fl-istituzzjonijiet u l-programmi fi
ħdan l-Ewropa u mad-dinja kollha.
Fil-kummenti tiegħu dwar il-laqgħa li jmiss, il-Kummissarju Ewropew
għall-Edukazzjoni, Taħriġ, Kultura u
Żagħżagħ, Ján Figel’, qal: "Il-Proċess ta'
Bologna wassal għal kumpatibbiltà u komparabbiltà akbar bejn
is-sistemi ta' edukazzjoni terzjarja. Fost affarijiet oħra, dan għamel
l-Ewropa destinazzjoni aktar attraenti għall-istudenti minn kontinenti
oħra. Filwaqt li għad hemm xi jsir għat-twettiq
tal-għanijiet li ġew stabbiliti fl-1999, aħna għandna
bżonn li nkomplu mexjin 'il quddiem biex nindirizzaw sfidi ġodda,
partikolarment fil-kriżi ekonomika attwali. L-edukazzjoni terzjarja
għandha rwol ewlieni fl-appoġġ għall-irkupru ekonomiku
sostenibbli u fl-istimular tal-innovazzjoni. L-universitajiet għandhom
jimmodernizzaw, u r-rikonoxximent mifrux ta' din il-ħtieġa, mhux biss
mill-gvernijiet fl-Ewropa imma anki madwar id-dinja, tagħti
lill-Proċess ta' Bologna l-appoġġ meħtieġ
għas-suċċess."
Stħarriġ riċenti tal-Eurobarometru fost studenti
fl-edukazzjoni terzjarja juri li l-istudenti jridu aċċess iktar
wiesgħa għal edukazzjoni terzjarja u li l-universitajiet għandhom
jibdew kooperazzjoni mad-dinja tax-xogħol u ma’ tagħlim li
jissokta matul il-ħajja. Per eżempju, perċentwal kbir,
97 %, tal-istudenti stqarrew li kien importanti li l-istudenti jkunu
pprovvduti bl-għarfien u bil-ħiliet li għandhom bżonn biex
jirnexxu fis-suq tax-xogħol. 
Maġġoranza kbira (87 %) qablu wkoll li kien importanti
għall-istituzzjonijiet tal-edukazzjoni terzjarja li jrawmu innovazzjoni u
attitudni intraprenditorjali fost l-istudenti u l-istaff, u li
bħala parti mill-programm tal-istudju għandu jkun hemm
il-possibiltà li jagħmlu esperjenzi f'postijiet tax-xogħol
f'intrapriżi privati. Aktar studenti jridu jistudjaw barra minn
pajjiżhom u l-maġġoranza trid aktar informazzjoni dwar
il-kwalità tal-istituzzjonijiet tal-edukazzjoni terzjarja sabiex ikunu
jistgħu jagħmlu għażliet ta' studju bbażati fuq
l-informazzjoni. 
Il-Kummissjoni Ewropea qed taħdem mal-Istati Membri u mas-settur
tal-edukazzjoni terzjarja biex tgħin fl-implimentazzjoni tal-aġenda
ta’ modernizzazzjoni għall-universitajiet fil-qafas
tal-Istrateġija ta’ Lisbona għat-Tkabbir u x-Xogħol.
Qed jingħata appoġġ permezz tal-Programm ta’ Tagħlim
li Jissokta Matul il-Ħajja (azzjonijiet Erasmus), is-7 Programm
ta’ Qafas Ewropew għar-Riċerka u l-Programm
għall-Kompetittività u għall-Innovazzjoni, kif ukoll il-Fondi
Strutturali u self mill-Bank Ewropew tal-Investiment (EIB). 
Il-Kummissjoni tagħti appoġġ ukoll lir-riformi fl-edukazzjoni
terzjarja fil-bqija tad-dinja, f'termini konkreti, permezz tal-politika u
programmi esterni; appoġġ għall-pajjiżi ġirien tal-UE
huwa disponibbli, per eżempju, permezz tal-programm Tempus.
Ir-relazzjonijiet ma’ pajjiżi msieħba oħra huma
appoġġjati permezz ta’ serje ta’ programmi ta’
kooperazzjoni bilaterali jew multilaterali: EU-USA/Canada, EDULINK, ALFA
għall-Amerika Latina u l-Programm il-ġdid Nyerere għall-Afrika.
Finalment, hemm ukoll il-programm Erasmus Mundus, li jipprovdi fondi
għall-istudju għal studenti minn madwar id-dinja biex jistudjaw fi
programmi integrati fuq livell ta’ masters ġewwa pajjiżi Ewropej
differenti. Il-fażi l-ġdida tal-programm tinkludi wkoll studji li
jwasslu għad-dottorat. Kooperazzjoni ma’ istituzzjonijiet li mhumiex
Ewropej hija ppovduta ukoll fl-appoġġ tal-Kummissjoni
lill-attivitajiet ta' riċerka tal-istituzzjonijiet għall-edukazzjoni
terzjarja permezz tas-7 Programm ta' Qafas tal-UE għar-Riċerka.
L-Azzjonijiet Marie Curie joffru opportunitajiet lil riċerkaturi
individwali biex jipparteċipaw f'tim ta' riċerka f'pajjiż
ieħor. 
Għal aktar tagħrif:
Kummissjoni Ewropea: MEMO/09/170
[FAQ fuq Bologna], 22 ta' April 2009
Kummissjoni Ewropea: MEMO/09/172
[rapport Eurydice], 22 ta' April 2009
Kummissjoni Ewropea: MEMO/09/171
[Eurobarometru], 22 ta' April 2009
Kummissjoni Ewropea: Edukazzjoni
terzjarja
Kummissjoni Ewropea: Edukazzjoni terzjarja: Bologna
Websajt uffiċċjali tal-Proċess ta'
Bologna
Konferenza
Ministerjali Bologna, Louvain-la-Neuve u Leuven, 28-29 ta' April 2009
[1]Il-pajjiżi li
ġew mistiedna huma dawn li ġejjin: il-Marokk, it-Tuneżija,
l-Eġittu, l-Etjopja, is-Senegal, it-Tanżanija, l-Afrika ta' Isfel,
l-Iżrael, il-Ġordan, il-Każakstan, il-Kirigistan, l-Indja,
iċ-Ċina, il-Ġapan, il-Vjetnam, l-Awstralja, New Zealand,
il-Brażil, il-Messiku, l-Istati Uniti u
l-Kanada.[2]
L-Albanija, l-Andorra, l-Armenja, l-Awstrija, l-Ażerbajġan,
il-Belġju, il-Bożnja u Ħerżegovina, il-Bulgarija,
il-Kroazja, Ċipru, ir-Repubblika Ċeka, id-Danimarka, l-Estonja,
il-Finlandja, Franza, il-Ġeorġja, il-Ġermanja, il-Greċja,
is-Santa Sede, l-Ungerija, l-Iżlanda, l-Irlanda, l-Italja, il-Latvja,
il-Liechtenstein, il-Litwanja, il-Lussemburgu, Malta, il-Moldova, il-Montenegro,
l-Olanda, in-Norveġja, il-Polonja, il-Portugall, ir-Rumanija,
il-Federazzjoni Russa, is-Serbja, ir-Repubblika Slovakka, is-Slovenja, Spanja,
l-Iżvezja, l-Iżvizzera, l-ex Repubblika Jugoslava tal-Maċedonja,
it-Turkija, l-Ukraina, ir-Renju Unit.
