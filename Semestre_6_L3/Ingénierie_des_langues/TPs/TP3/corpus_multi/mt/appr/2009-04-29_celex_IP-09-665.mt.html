IP/09/665
Brussell, id-29 ta’ April 2009Il-Modernizzazzjoni fil-finanzjament
tar-riċerka tal-UE miexja sewwaIllum il-Kummissjoni Ewropea ppreżentat
rapport tal-progress li jkopri l-ewwel sentejn tas-7 Programm Kwadru tal-UE
għall-R&amp;D (FP7), li se jdum sejjer sal-2013.  Dan l-akbar
programm ta' finanzjament tal-R&amp;D tal-UE li qatt sar, b'baġit ta'
€54bn għal 7 snin, qed juri li huwa adattat tajjeb biex iwieġeb
għall-ħtiġijiet ekonomiċi u ta' soċjetà tal-UE.
L-istruttura u l-istrumenti l-ġodda tiegħu jgħinu biex l-UE tkun
tista' tindirizza l-isfidi tagħha. Oqsma ta' prijorità
bħall-ambjent, l-enerġija jew in-nanoteknoloġija jikkontrbwixxu
għall-kostruzzjoni ta' ekonomija sostenibbli u baxxa fl-emissjonijiet
tal-karbonju, filwaqt li pjattaformi ta' teknoloġija mmexxija
mill-industrija jgħinu fid-definizzjoni ta' suġġetti li
jilqgħu il-bżonnijiet tal-industrija fuq perjodu ta' żmien twil;
il-Kunsill Ewropew tar-Riċerka jappoġġa l-aħjar
riċerkaturi tagħna biex jikkompetu fil-livell globali
għall-eċċellenza xjentifika. Inizjattivi tat-Teknoloġija
Konġunta jinkorporaw inizjattivi pubbliċi-privati fuq skala
teknoloġika u finanzjarja li qatt ma kien hemm bħalha. L-FP7 huwa assi
qawwi fil-ġlieda tal-UE kontra l-kriżi preżenti,
b’baġit li kull sena sal-2013 jikber bi 13%. Ir-rapport jisħaq
fuq l-isfidi li għad baqa' għall-FP7, bħall-mobilizzazzjoni
tal-Istati Membri l-ġodda, il-parteċipazzjoni tal-SMEs u
s-semplifikazzjoni amministrattiva.
Il-Kummissarju Ewropew għax-Xjenza u r-Riċerka, Janez
Potočnik, qal: "Il-kriżi ekonomika hija opportunità tajba biex
neżaminaw il-programmi tagħna fid-dawl tar-realtà. Ninsab
ferħan li l-FP7 qed jirnexxi fl-eżami: huwa jagħti injezzjoni ta'
flejjes ġodda bħala appoġġ għar-riċerka,
b’baġit annwali kważi rdoppja bejn l-2007 u l-2013, u
jaġixxi bħala inċentiv għall-Istati Membri u l-industrija
biex jagħmlu l-istess. L-FP7 huwa wieħed mill-istrumenti
prinċipali biex l-UE tħejji għall-irkupru mill-kriżi u
toħroġ minnha b'riżultat li jkun aktar favur l-ambjent u aktar
intelliġenti."
Domanda bla xkiel għall-finanzjament tal-UE u tnedija
b'suċċess ta' strumenti R&amp;D ġodda
Fl-ewwel sentejn tal-programm, daħlu madwar 25 000 proposta li
laħqu l-istadju finali tal-evalwazzjoni: 5 500 minnhom
intgħażlu bħala benefiċjarji ta' għotjiet li flimkien
jammontaw għal madwar €10 biljun. Id-domanda kienet waħda
għolja għall-Kunsill Ewropew tar-Riċerka il-ġdid, bil-wasla
ta' madwar 11 000 proposta għall-ewwel sejħiet tiegħu.
Ingħataw 'il fuq minn 600 għotja lil riċerkaturi ta'
eċċellenza tal-UE. B'reazzjoni għall-ħtiġijiet
tal-industrija għall-iżvilupp strateġiku tat-teknoloġija,
tnedew ħames Sħubijiet Pubbliċi-Privati (JITS). 
Il-Faċilità ta' Finanzjament il-ġdid għat-Tqassim tar-Riskju
(RSFF), ġestita flimkien mal-BEI, approvat self ta' €2 biljun
bħala appoġġ għal proġetti ta' R&amp;D b'riskju
għoli.  
It-twettiq taż-Żona Ewropea tar-Riċerka
L-għan globali tal-FP7 huwa l-bini tas-Suq Waħdieni
tar-riċerka u li jkun ta' appoġġ għall-innovazzjoni.
Jappoġġa l-kooperazzjoni bejn il-pajjiżi, jippromwovi
"ċirkolazzjoni tal-imħuħ" permezz ta' għotjiet
għall-mobbiltà u jtejjeb il-kapaċitajiet tar-riċerka u
l-innovazzjoni tal-UE billi jappoġġa infrastrutturi tar-riċerka.
Il-programm, li jappoġġa r-riċerka kollaborattiva, ġibed
aktar minn terz (36.7%) tal-proposti kollha ppreżentati, u warajh l-iskema
għall-mobbiltà tar-riċerkaturi (23.5%).      
L-ixprunar tal-iżvilupp sostenibbli u l-ekonomija  
Fl-ewwel sentejn, 44% tal-baġit għar-riċerka kollaborattiva
ġiet allokata għar-riċerka interdixxiplinarja bħall-ambjent,
l-enerġija, l-agrikoltura, it-trasport, in-nanoteknoloġija u l-ICT,
b'appoġġ għall-istrateġija mġedda tal-UE
għall-iżvilupp sostenibbli.  Bħala parti mill-pjan tal-UE
għall-irkupru ekonomiku, l-FP7 se jappoġġa "l-orjentament favur
l-ambjent" tas-setturi tal-karozzi, il-manifattura u l-kostruzzjoni permezz ta'
tliet sħubijiet pubbliċi-privati fl-R&amp;D.
Il-ftuħ tar-riċerka tal-UE għad-dinja
Kooperazzjoni internazzjonali aktar b'saħħitha u aktar
strateġika tinsab fost il-prijoritajiet tal-FP7.  Pereżempju,
pajjiżi ġodda ġew assoċjati fl-FP7, u bihom it-total huwa
12; ġiet iffirmata Sħubija Afrika-UE dwar ix-Xjenza, l-Informazzjoni u
l-Ispazju; u t-tnedija tar-Reattur Internazzjonali Esperimentali Termonukleari
(ITER) tippromwovi l-kollaborazzjoni xjentifika Internazzjonali. 
It-tnaqqis tal-burokrazija
L-FP7 għamel progress fit-tnaqqis tal-burokrazija, notevolment permezz
ta' Fond ta' Garanzija ġdida u Faċilità Unika ta'
Reġistrazzjoni. Gew stabbiliti żewġ Aġenziji Eżekuttivi
biex jispeċjalizzaw fl-implimentazzjoni effiċjenti tal-programmi
tar-riċerka tal-UE: l-Aġenzija Eżekuttiva tar-Riċerka (REA)
u l-Kunsill Ewropew tar-Riċerka (ERC). Ittejbu u ġew razzjonalizzati
l-proċessi tal-verifika.  
Il-mixja 'l quddiem
Hemm xi kwistjonijiet li jirrikjedu aktar attenzjoni,
bħall-parteċipazzjoni pjuttost baxxa tal-SMEs.  
Il-parteċipazzjoni b'suċċess ta' riċerkaturi minn Stati
Membri ġodda tista' tittejjeb. Il-progress dwar is-semplifikazzjoni u
l-operat effikaċi ta' strumenti ġodda jista' jkun li jirrikjedi bidla
fir-regoli ta' bażi.  
Għal aktar titjib fl-FP7, il-Kummissjoni se tfittex il-parir ta' grupp
indipendenti ta' esperti, li sal-ħarifa tal-2010 se jwettaq Valutazzjoni
Interim tal-FP7 . 
Illum il-Kummissjoni adottat ukoll tweġiba għall-valutazzjoni ex
post tal-FP6, li tipprovdi aktar materjal għall-eżerċizzju
tal-valutazzjoni interim.
Il-link għat-test sħiħ tal-Komunikazzjoni u għar-rapport
tal-valutazzjoni tal-FP6:
http://ec.europa.eu/research/index.cfm?pg=reports
Ara wkoll MEMO/09/209
(Q&amp;A)
