IP/09/220
Brussell, il-5 ta’ Frar 2009.Is-Sajd: Il-Kummissjoni tieħu passi
biex tipproteġi l-klieb il-baħarIllum, il-Kummissjoni Ewropea adottat
għall-ewwel darba Pjan ta' Azzjoni tal-UE għall-Konservazzjoni u
l-Ġestjoni tal-Klieb il-Baħar. L-għan ta' dan
il-pjan huwa li jittieħdu passi effikaċi, fuq bażi preventiva
fejn neċessarju, biex jergħu jikbru l-istokkijiet tal-klieb
il-baħar fejn dawn jinsabu taħt theddida u biex jitniżżlu
linji ta' gwida għall-ġestjoni sostenibbli tas-sajd konċernat,
inkluż dak is-sajd li fih il-klieb il-baħar jinqabdu
inċidentalment. Il-pjan jinkludi wkoll miżuri biex jitjieb
l-għarfien xjentifiku tal-istokkijiet tal-klieb il-baħar u tas-sajd
għal dan it-tip ta’ ħut.  Dawn il-miżuri se jittieħdu
mhux biss għall-klieb il-baħar, iżda wkoll
għall-ispeċijiet relatati, bħar-rebekkini u r-rajja, u se
japplikaw għal kull fejn tistad il-flotta tal-UE, kemm fl-ilmijiet Ewropew
kif ukoll fl-ilmijiet l-oħra.  Il-Kummissjoni qed timpenja ruħha wkoll
biex taħdem ħalli tiżgura li l-azzjoni tal-UE fil-kuntest
tal-ftehimiet u tal-korpijiet internazzjonali tkun koerenti mal-politika tal-UE
dwar il-klieb il-baħar. 
Il-Kummissarju Ewropew għas-Sajd u l-Affarijiet Marittimi, Joe Borg,
ikkummenta: "Il-klieb il-baħar huma vulnerabbli ħafna
għall-isfruttament bla rażan bil-konsegwenza li n-numri tagħhom
qegħdin dejjem jonqsu. Dan jista' jkollu konsegwenzi serji ħafna mhux
biss għall-klieb il-baħar iżda anke għall-ekosistemi
tal-baħar u għas-sajjieda stess. Għalhekk, illum ħriġna
b'dan il-pjan ta' azzjoni li se joħloq approċċ ta' prevenzjoni
fis-sajd għall-klieb il-baħar, kif ukoll se jagħti
appoġġ biex issir riċerka sostanzjali li għad għandna
bżonn biex nifhmu sew ir-rwol li l-klieb il-baħar għandhom
fil-ħajja tal-oċeani tagħna u l-impatt li s-sajd jista'
jħalli fuqhom."
Il-Pjan ta’ Azzjoni jinkludi miżuri maħsuba għat-titjib
tal-ġbir tal-informazzjoni u l-pariri xjentifiċi, il-ġestjoni u
l-miżuri tekniċi, flimkien ma’ tisħiħ ulterjuri
tal-kontroll tal-projbizzjoni tat-teħid tal-pinen tal-klieb il-baħar,
li daħal fis-seħħ fl-2003 fl-ilmijiet tal-UE, u
għall-bastimenti kollha tal-UE kull fejn jistadu. Jinkludi wkoll
miżuri li sejrin jiġu implimentati fil-livell tal-Komunità u
tal-Istati Membri, u jipproponu li l-UE taħdem biex l-Organizzazzjonijiet
Reġjonali għall-Ġestjoni tas-Sajd (RFMOs) rilevanti japprovawhom.
Lista sħiħa tal-miżuri proposti tinsab fil-link t'hawn
taħt.
Il-Pjan ikopri l-ħut kartilaġinuż kollu - mhux biss il-klieb
il-baħar, iżda wkoll ir-rebekkini, ir-rajja u il-kimeri, li flimkien
jgħoddu total ta' iktar minn 1,000 speċi. Dawn jinstabu madwar
id-dinja kollha, b'mod speċjali fit-Tramuntana tal-Oċean Atlantiku,
fejn aktar minn 50% tal-qabda tal-kelb il-baħar issir minn bastimenti
tal-UE. Is-sajd għall-klieb il-baħar żdied b'mod
mgħaġġel ħafna min-nofs is-snin tmenin,
b’riżultat ta' domanda ikbar għall-prodotti tal-kelb
il-baħar (partikolarment għall-pinen). Imma dawn l-ispeċijiet
huma partikolarment vulnerabbli għas-sajd żejjed, peress li
jgħixu ħajja twila, idumu biex jimmaturaw sesswalment, għandhom
perjodi ta' ġestazzjoni twal u rata tal-fertilità baxxa. Studju
riċenti magħmul mill-Unjoni Internazzjonali għall-Konservazzjoni
tan-Natura juri li mat-terz tal-ispeċijiet tal-klieb il-baħar li
jinqabdu fl-ilmijiet tal-UE attwalment huma mhedda minn pressjoni żejda ta'
sajd. Minkejja l-fraġilità ta' dawn l-istokkijiet u l-importanza
tagħhom għall-flotta dejjem akbar tal-UE, is-sajd għall-kelb
il-baħar qatt ma kien amministrat b'mod sistematiku. Fis-snin riċenti,
il-Kummissjoni irrikonoxxiet il-kundizzjoni inkwetanti ta' għadd ta'
stokkijiet tal-klieb il-baħar u pproponiet jew li ma jsir ebda qbid,
inkella li jkun hemm tnaqqis sostanzjali fil-mortalità tal-ħut
minħabba s-sajd, kemm fl-UE kif ukoll f'diversi RFMOs.
Il-Pjan ta' Azzjoni tal-UE għall-klieb il-baħar huwa bbażat
fuq konsultazzjonijiet estensivi li saru matul l-2007 u l-2008 mal-Istati
Membri, ma' partijiet oħra interessati u mal-pubbliku. Il-Pjan huwa
stutturat skont il-linji proposti mill-Pjan ta' Azzjoni Internazzjonali tal-FAO,
li ġie adottat fl-1999. Mal-Pjan ta' Azzjoni tal-UE hemm ukoll Rapport
ta’ Valutazzjoni dwar il-Klieb il-Baħar, preżentat bħala
anness tal-Komunikazzjoni, kif rikjest mill-Pjan tal-FAO.
Għal aktar tagħrif:
MEMO/09/52Link għall-Pjan ta' Azzjoni u r-Rapport ta' Valutazzjoni dwar il-Klieb
il-Baħar: 
http://ec.europa.eu/fisheries/cfp/management_resources/conservation_measures/sharks/introduction_en.htm
