IP/09/740
Brussell,
12.05.2009Ċipep żgħar b'potenzjal
kbir: Rakkomandazzjonijiet ġodda tal-UE jiżguraw li l-barcodes
tas-seklu 21 jrrispettaw il-privatezzaL-Ewropej għandhom ikollhom kontroll fuq
iċ-ċipep intelliġenti, suq dinji li se jikber b'ħames
darbiet fl-għaxar snin li ġejjin, filwaqt li
għandhom jibqgħu jkunu jistgħu jużawhom b'faċilità
sabiex titħaffef il-ħajja ta' kuljum. Diġà hemm aktar minn
6 biljun ċippa intelliġenti, li huma mezzi mikroelettroniċi
li jistgħu jiġu integrati f'firxa ta' oġġetti ta' kuljum,
minn friġġ sa tessera ta’ tal-linja. Bit-teknoloġija
tal-Identifikazzjoni bil-Frekwenzi tar-Radju (RFID), jistgħu
jipproċessaw awtomatikament id-dejta meta jinġiebu qrib 'qarrejja' li
jattivawhom, jaqbdu s-sinjal tar-radju tagħhom u jpartu d-dejta
magħhom. Jinsabu fit-tesseri li tużaw biex tidħlu x-xogħol u
fil-kards li bihom tħallas in-noll tal-awtostrada. Illum, il-Kummissjoni
Ewropea adottat sett ta' rakkomandazzjonijiet sabiex jiġi żgurat li
kull min huwa involut fid-disinn jew it-tħaddim ta' teknoloġija li
tuża ċ-ċipep intelliġenti jirrispetta d-dritt fundamentali
tal-individwu għall-privatezza u l-ħarsien tad-dejta, kif
imniżżel fil-Karta
tad-Drittijiet Fundamentali tal-Unjoni Ewropea mxandra
fl-14 ta' Diċembru 2007.
"Iċ-ċipep intelliġenti huma teknoloġija promettenti
għall-ġejjieni li tista' tagħmel il-ħajja aktar faċli
b'diversi modi. Hawnhekk qed nitkellmu dwar oġġetti ta' kuljum li
f'daqqa waħda jsiru intelliġenti billi jaqbdu ma' netwerk u jpartu
l-informazzjoni. Nagħtu kas, friġġ intelliġneti li
tavażak li l-ħalib mar jew imballaġġ intelliġenti
tal-ikel li javża lill-ġenituri dwar allerġiji possibbli"
qalet Viviane Reding, Kummissarju tal-UE għas-Soċjetà
tal-Informazzjoni u l-Midja. "Hemm potenzjal ekonomiku ċar fl-użu
ta' ċipep żgħar u intelliġenti li jippermettu
l-komunikazzjoni bejn l-oġġetti. Iżda l-Ewropej ma għandhom
qatt jinqabdu fuq sieq waħda mit-teknoloġija l-ġdida. Huwa
għalhekk li l-Kummissjoni llum ħarġet rakkomandazzjonijiet
qawwija għall-industrija. Il-konsumaturi Ewropej iridu jkunu
moħħhom mistrieħ li jekk u meta tkun involuta d-dejta personali
tagħhom, il-privatezza tagħhom tkun samma anki f'ambjent
teknoloġiku li qed jinbidel Il-Kummissjoni trid għalhekk
teknoloġija RFID li tagħti s-setgħa lill-konsumaturi
jikkontrollaw is-sikurezza tad-dejta tagħhom, u dan huwa l-aħjar mod
biex niżguraw li tkun suċċess ekonomiku. Wara kollox, is-sehem
Ewropew tas-suq globali taċ-ċipep intelliġneti se jilħaq 35%
fit-tmien snin li ġejjin.
Iċ-ċipep intelliġenti, jew ir-radjutikketti, jistgħu u
ġa għandhom impatt qawwi fuq operazzjonijiet ta' negozju, servizzi
pubbliċi u prodotti tal-konsumatur, minn riċiklaġġ u kura
tas-saħħa aktar effiċjenti għal inqas ħin mitluf
mal-istazzjonijiet tal-ħlas tan-noll u fl-istennija għall-bagalji
l-ajruport. Sabiex jiġi żgurat li l-Ewropa hija lesta għal dawn
il-bidliet, il-Kummissjoni llum stabbiliet il-prinċipji li ġejjin
għall-ħarsien tal-privatezza u tad-dejta meta tintuża din
it-teknoloġija:Il-konsumaturi għandhom ikollhom il-kontroll tal-għarfien dwar
jekk il-prodotti li jixtru fil-ħwienet fihomx ċipep intelliġenti.
Meta l-konsumaturi jixtru l-prodotti mgħammrin b'ċipep
intelliġenti, dawn għandhom jiġu diżattivati awtomatikament,
minnufih u bla ħlas fil-punt tal-bejgħ, sakemm il-klijent ma
jagħżilx espliċitament li jitlob li ċ-ċippa
tinżamm operattiva. Jistgħu jiġu permessi
eċċezzjonijiet sabiex jiġi evitat piż bla bżonn fuq
il-bejjiegħa, pereżempju, imma biss wara valutazzjoni tal-impatt
taċ-ċippa fuq il-privatezza.
Il-kumpaniji jew l-awtoritajiet pubbliċi li jużaw
iċ-ċipep intelliġenti għandhom jagħtu informazzjoni
ċara u sempliċi lill-konsumaturi sabiex jifhmu jekk hiex ser
tintuża d-dejta personali tagħhom, it-tip ta' dejta miġbura
(bħall-isem, l-indirizz u d-data tat-twelid) u għal liema għan.
Għandhom ukoll jipprovdu tikkettar ċar li jidentifika l-apparat li
'jaqra' l-informazzjoni maħżuna fiċ-ċipep intelliġneti,
u jipprovdu punt ta' kuntatt għaċ-ċittadini minn fejn jiksbu
aktar tagħrif.
L-assoċjazzjonijiet tal-bejgħ bl-imnut u l-organizzazzjonijiet
għandhom jippromwovu l-għarfien tal-konsumatur dwar il-prodotti li
fihom iċ-ċipep intelliġenti permezz ta' sinjal komuni Ewropew li
juri kull meta prodott juża ċippa intelliġenti.
Il-kumpaniji u l-awtoritajiet pubbliċi għandhom imexxu
valutazzjonijiet tal-ħarsien tal-privatezza u tad-dejta qabel ma jużaw
iċ-ċipep intelliġneti. Dawn il-valutazzjonijiet, eżaminati
mill-awtoritajiet nazzjonali għall-ħarsien tad-dejta, għandhom
jiżguraw li d-dejta personali tkun sikura u mħarsa kif
xieraq.Fl-2008, madwar id-dinja nbiegħu 2.2 biljun
tikketta RFID , bħal dawk użati għall-ħlas tan-noll tat-triq
jew għall-identifikazzjoni tal-kontejners tal-merkanzija. Madwar terz
tal-bejgħ sar fl-Ewropa. Il-valur dinji tas-suq tat-tikketti RFID huwa
stmat għal €4 biljun fl-2008 u li se jikber għal madwar
€20 biljun sal-2018.
Sfond:
Fl-2006,
il-Kummissjoni Ewropea nediet konsultazzjoni pubblika (IP/06/289)
dwar l-iżvilupp u l-użu ta-ċipep intelliġenti (jew
teknoloġija tal-Identifikazzjoni bil-Frekwenza tar-Radju). Skont dan,
adottat imbagħad Komunikazzjoni f'Marzu 2007 (IP/07/332)
li wriet li kienet mistennija mill-pubbliku aktar azzjoni f'termini ta'
privatezza u ħarsien tad-dejta. Ir-Rakkomandazzjoni ta' llum, li tfasslet
bis-saħħa ta' konsultazzjoni mal-partijiet kollha interessati
mill-industriji tal-forniment u tal-użu, korpi ta' standardizzazzjoni,
organizzazzjonijiet tal-konsumaturi, gruppi tas-soċejtà ċivili, u
trade unions, twieġeb għal dawn l-istennijiet u tfittex li toħloq
ambjent ekwu għall-industrija Ewropea filwaqt li tirrispetta l-privatezza
tal-individwu. L-Istati Membri issa għandhom sentejn biex jgħarrfu
lill-Kummissjoni bil-passi li biħsiebhom jieħdu sabiex jiżguraw
li jintlaħqu l-għanijiet tar-Rakkomandazzjoni. Fi żmien tliet
snin, il-Kummissjoni se tirrapporta dwar l-implimentazzjoni
tar-Rakkomandazzjoni, inkluż analiżi tal-impatt tagħha fuq
il-kumpaniji u l-awtoritajiet pubbliċi li jużaw iċ-ċipep
intelliġenti kif ukoll l-impatt tagħha fuq iċ-ċittadini.
Ir-Rakkomandazzjoni tinsab fi:
http://ec.europa.eu/information_society/policy/rfid/index_en.htmMEMO/09/232
