IP/09/617
Brussell, it-22 ta’ April 2009Sajd: dibattitu miftuħ dwar
il-ġejjieni tal-Politika Komuni tas-Sajd EwropewIllum, il-Kummissjoni Ewropea adottat Green Paper
dwar il-ġejjieni tal-Politika Komuni tas-Sajd tal-UE. Id-dokument janalizza
n-nuqqasijiet li hemm fil-Politika ta’ bħalissa u
jagħti bidu għal konsultazzjoni wiesgħa pubblika dwar kif
wieħed għandu jindirizza dawn in-nuqqasijiet. Sajjieda u partijiet
interessati oħra fis-settur, iżda wkoll ix-xjentisti,
is-soċjetà ċivili u ċ-ċittadini interessati, huma
mistiedna jagħtu r-reazzjonijiet u l-fehma tagħhom dwar
il-ġejjieni tas-sajd Ewropew
sal-31 ta’ Diċembru 2009. Il-konsultazzjoni hija
l-ewwel pass fil-proċess li għandu jwassal għal riforma radikali
fil-Politika Komuni tas-Sajd. 
Il-Kummissarju Ewropew għas-Sajd u l-Affarijiet Marittimi, Joe Borg,
qal: Qegħdin nistaqsu saħansitra dwar is-sisien tal-politika ta’
bħalissa u għandna nagħmlu dak kollu li nistgħu.
M’aħniex inħarsu lejn sempliċiment riforma oħra. Wasal
il-mument li nfasslu sistema moderna, sempliċi u sostenibbli
għall-ġestjoni tas-sajd fl-UE, li tkun tista' sservi sew
għas-seklu 21. 
L-għan tal-Green Paper li qiegħda tiġi adottata llum huwa
doppju: li tqajjem kunxjenza dwar l-isfidi li s-settur kellu jegħleb f'dawn
l-aħħar snin; u li tislet reazzjoni mill-pubbliku li tista’
tiżviluppa f’approċċ ġdid, innovattiv u iktar
konsenswali dwar ir-regolament dwar is-sajd. Tqajjem mistoqsijiet bħal: Kif
nistgħu niżguraw is-sostenibbiltà fit-tul u l-vijabbiltà
tas-sajd? Kif tista' l-kapaċità totali tal-flotta tkun adattata
filwaqt li jiġi indirizzat t-tħassib soċjali li jħabbtu
wiċċhom miegħu l-komunitajiet ta’ madwar il-kosta? Kif
tista' tiġi żviluppata aktar il-kultura ta' konformità? Kif
l-aħjar tikkontribwixxi l-PKS għas-sostenibbiltà tas-sajd lil
hinn mill-ilmijiet tal-UE? 
Id-dokument janalizza l-aspetti kollha tal-politika tas-sajd tal-lum u
tispjega għalfejn xi problemi jibqgħu jinqalgħu minkejja
l-progress li sar bir-riforma tal-2002. Waħda mill-problemi ewlenin hija
l-qagħda eżawrita tal-istokkijiet tal-ħut Ewropew: 88%
tal-istokkijiet huma sfruttati żżejjed (meta mqabbla mal-medja globali
ta' 25%) u 30% huma "barra mil-limiti bijoloġiċi tas-sikurezza",
jiġifieri ma jistgħux jirriproduċu b’rata normali
minħabba li l-ġenerazzjoni tal-ħut riproduttiv hija sfruttata
żżejjed. F’ħafna miż-żoni tas-sajd għadna
qegħdin nistadu sa darbtejn jew tlieta iktar minn kemm jifilħu
l-istokkijiet tal-ħut. Dan jiġri l-iżjed minħabba
l-kapaċità żejda tal-flotot. Fil-fatt it-tali kapaċità
żejda mhijiex ekonomikament ineffiċjenti minħabba li mhux biss
tnaqqas l-istokkijiet iżda wkoll minħabba li dejjem twassal għal
tnaqqis fil-qligħ tal-industrija. Hemm bżonn li jinstabu
soluzzjonijiet sabiex l-istokkijiet l-iktar mhedda jerġgħu jieħdu
r-ruħ u fl-istess ħin ikun żgurat li s-sajd ikompli jkun sors
affidabbli ta’ dħul għas-sajjieda. 
Minbarra l-kapaċità żejda tal-flotot, id-dokument jidentifika
erba’ nuqqasijiet strutturali oħrajn fl-approċċ ta’
bħalissa:in-nuqqas ta’ miri politiċi eżatti, speċjalment
fir-rigward tar-responsabbiltà ekoloġika u l-integrazzjoni
mal-kwistjonijiet maritttimi ġenerali; 
sistema tat-teħid ta’ deċiżjonijiet li hija
ċċentralizzata u ffukata żżejjed fuq soluzzjonijiet
għal perjodu qasir li ħafna drabi jkunu ta’ theddiha
għas-sostenibbiltà fuq perjodu twil ta’ żmien; 
qafas li ma jagħtix biżżejjed responsabbiltà
lill-industrija; 
in-nuqqas tar-rieda politika lejn konformità mal-limiti
tas-sajd.Dawn il-kwistjonijiet għandhom jitqiesu
f’kuntest fejn l-Ewropa timporta żewġ terzi mid-domanda
tagħha għall-prodotti tas-sajd. 
Il-Kummissjoni hija mħassba li jekk fis-snin li ġejjin ma tinkisibx
sostenibbiltà ambjentali tas-sajd, se nispiċċaw b'ibħra
nieqsa mill-ħut u b'industrija tas-sajd mhux vijabbli. Jekk madankollu
r-riforma li jmiss tfassal il-Politika Komuni tas-Sajd għas-seklu 21,
il-benefiċċji ma jkunux sempliċiment limitati għas-sajjieda
jew għall-komunitajiet ta’ madwar il-kosta, imma saħansitra
ċ-ċittadini Ewropej kollha se jgawdu minnha. 
Għalkemm il-Kummissjoni hija biss marbuta legalment sabiex tirrivedi xi
partijiet tal-PKS sal-2012, is-sitwazzjoni li mistennija tinħoloq,
b’mod partikolari f’dak li għandu x’jaqsam
mal-istokkijiet u l-kapaċità żejda tal-flotot ikkonvinċewha
li hemm bżonn jinbeda proċess ta’ riforma issa.
Il-konsultazzjoni mnedija llum se tagħlaq
fil-31 ta’ Diċembru 2009 u l-Kummissjoni se
tiġbor ir-riżultati tagħha kollha fl-ewwel nofs tas-sena 2010.
Wara iżjed konsultazzjoni mal-partijiet interessaati, il-Kummissjoni
għandha tħejji rapport dwar l-evalwazzjoni tal-impatt u
tiżviluppa proposta għal regolament ġdid ta’ bażi. Dan
jista’ jiġi ppreżentat wara lill-Parlament Ewropew u
lill-Kunsill kmieni fl-2011, bil-ħsieb li jiġi adottat fl-2012. 
Aktar informazzjoni u
dokumenti jistgħu jinsabu fuq:
http://ec.europa.eu/fisheries/reform
