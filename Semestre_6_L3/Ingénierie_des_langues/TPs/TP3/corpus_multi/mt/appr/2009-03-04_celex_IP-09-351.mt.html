IP/09/351
Brussell, l-4 ta’ Marzu 2009Il-Kummissjoni tappella lill-mexxeja tal-UE
biex iżommu l-għaqda kontra l-kriżi, jimxu bil-ħeffa
fir-riforma tas-suq finanzjarju u juru sens ta' tmexxija globali fil-G20Il-Kummissjoni Ewropea qed tappella
lill-mexxeja tal-UE biex ikomplu jsaħħu l-azzjoni
kkoordinata Ewropea fil-ġlieda kontra l-kriżi ekonomika.
Fil-komunikazzjoni tagħha lis-summit tal-Kunsill Ewropew fid-19-20
ta’ Marzu, il-Kummissjoni tfassal proposti li jibnu fuq l-għajnuna
estensiva li diġà qed tingħata lill-ekonomija reali u
lill-impjiegi. Il-komunikazzjoni tal-Kummissjoni tagħti d-dettalji ta'
riforma komprensiva tas-sistema finanzjarja bbażata fuq ir-rapport ta' de
Larosière. Hi turi kif impenn ċar u magħqud fir-rigward ta’
dan il-programm ambizzjuż jista’ jwitti t-triq għall-UE biex
toffri tmexxija globali waqt is-summit tal-G20 f’Londra nhar it-2
ta’April.
Il-President tal-Kummissjoni José Manuel Barroso qal: “Il-Kunsill
Ewropew tar-Rebbiegħa għandu jibgħat sinjal qawwi
liċ-ċittadini, lin-negozji u lid-dinja. Iva, hemm triq kif
noħorġu minn din il-kriżi. Iva, l-Ewropa għandha
l-għaqda, il-fiduċja u d-determinazzjoni li tirbaħ din
il-battalja. Għandna nimplimentaw bil-qawwa l-pjan maqbul ta' rkupru b'mod
ikkoordinat. Għandna nagħmlu użu sħiħ mis-suq uniku.
Illum qed nitolbu lill-mexxeja tal-UE biex jaqblu fuq pjan komprensiv ta’
azzjoni. Biex jagħmlu dak kollu possibbli biex jipproteġu
liċ-ċittadini tagħna mill-qgħad. Biex inaddfu s-swieq
finanzjarji fuq il-bażi tar-rapport ta’ de Larosière. U jwittu
t-triq għall-Ewropa biex tmexxi bl-eżempju u bil-persważjoni hekk
kif nersqu viċin is-summit tal-G20 f’Londra.
Is-sistema bankarja
Il-komunikazzjoni tal-Kummissjoni tibda b’ħarsa ġenerali
tal-miżuri li ttieħdu mill-Ħarifa tal-2008 li pprevenew li
tikkolassa l-industrija bankarja Ewropea u b’hekk ippreveniet fallimenti u
telf ta’ impjiegi bla għadd. Hija tħeġġeġ
lill-Istati Membri biex jieħdu azzjoni bil-ħeffa biex
ireġġgħu lura l-fiduċja u jaraw li jerġa’ jibda
s-self mill-banek, b’mod partikolari permezz tal-implimentazzjoni
tal-gwida li l-Kummissjoni ħarġet fil-25 ta’ Frar dwar
it-tneħħija tal-assi ddeprezzati mill-karti tal-bilanċ
tal-banek
Ir-Regolamentazzjoni finanzjarja u s-superviżjoni
Il-Kummissjoni tappoġġja - u tappella lill-mexxeja tal-UE biex
jappoġġjaw - il-prinċipji ewlenin stipulati mill-Grupp ta’
de Larosière. Il-Kummissjoni tappella għal sistema ta’
superviżjoni li tikkombina sorveljanza ħafna aktar
f’saħħitha fil-livell tal-UE maż-żamma ta’ rwol
ċar għas-superviżuri nazzjonali. Hija tappoġġja
l-proposta tal-Grupp biex jitwaqqaf korp li jagħti twissija bikrija
taħt l-awspiċi tal-BĊE biex jidentifika u jittratta riskji
bażiċi. Il-Kummissjoni tappoġġja r-rakkomandazzjoni
tal-Grupp għal sett ċentrali ta’ standards regolatorji madwar
l-UE kollha. 
F’April il-Kummissjoni se tippreżenta inizjattivi li qegħdin
jitħejjew diġà dwar il-fondi spekulattivi (hedge funds),
l-ekwità privata u l-istrutturi ta’ remunerazzjoni.  Wara
valutazzjoni tal-impatt, il-Kummissjoni se tippreżenta skeda dettaljata
ta’ miżuri ulterjuri bbażati fuq ir-rapport ta’ de
Larosière lill-Kunsill Ewropew. Se tressaq proposti fil-Ħarifa dwar
qafas superviżorju ġdid u dwar kwistjonijiet li jinkludu: riskju
għall-likwidità u lieva finanzjarja (leverage) eċċessiva;
it-tisħiħ ulterjuri tal-protezzjoni ta’ min jiddepożita u
ta' dawk li għandhom polza tal-assikurazzjoni; u sanzjonijiet effettivi
kontra għemejjel ħżiena. 
L-ekonomija reali
Il-komunikazzjoni tipponta lejn l-ewwel riżultati tajbin tal-Pjan
Ewropew ta' Rkupru Ekonomiku. L-appoġġ fiskali ġenerali
lill-ekonomija permezz ta’ miżuri Ewropej u nazzjonali u
tal-istabbilizzaturi awtomatiċi jammontaw għal mill-anqas 3% tal-PGD
matul il-perjodu 2009-2010. F'Anness hemm ġabra fil-qosor ta' 500
miżura nazzjonali u jikkonkludi li dawn huma bejn wieħed u ieħor
konformi mal-prinċipji li l-azzjoni ta' rkupru għandha tkun
fil-ħin, immirata sew u temporanja. 
Il-Kummissjoni tappella lill-mexxeja tal-UE biex jappoġġjaw
prinċipji ċari għal azzjoni ulterjuri, b’konformità
mas-suq uniku, b’kummerċ miftuħ madwar id-dinja, bil-bini ta'
ekonomija b'użu baxx tal-karbonju u li nerġgħu lura lejn finanzi
pubbliċi sostenibbli mill-aktar fis possibbli.
Il-Kummissjoni ttenni s-sejħa tagħha lill-Istati Membri biex jaqblu
fuq l-investiment immirat ta' EUR 5 biljun euros f'interkonnessjonijiet
tal-enerġija u broadband. 
L-impjiegi
Il-kontribuzzjoni tal-Kummissjoni ssejjaħ lill-Istati Membri biex
isaħħu l-isforzi biex jittrattaw il-qgħad - li jista’
jqarreb l-10% fl-2010 għall-ewwel darba mid-disgħinijiet - u
l-esklużjoni soċjali. Dawn l-isforzi jistgħu wkoll iżommu
d-domanda u jipprevjenu aktar telf ta’ impjiegi. Għandhom ikunu
l-ġebla tax-xewka tal-pjanijiet nazzjonali ta' stimolu. Il-Kummissjoni
tistieden lill-Istati Membri biex jużaw miżuri bħal
appoġġ finanzjarju għal arranġamenti temporanji ta’
ħinijiet tax-xogħol, jagħtu palata lill-appoġġ
għad-dħul ta’ dawk bla xogħol, li jbaxxu l-ispejjeż li
ma jinkludux is-salarji għal min iħaddem u jagħtu spinta
lill-investiment fil-ħiliet u t-taħriġ mill-ġdid. Fil-livell
Ewropew il-Kummissjoni tappella għal approvazzjoni bil-ħeffa
tal-proposta tagħha li tippermetti żieda immedjata ta' EUR 1.8 biljun
f'pagamenti minn qabel taħt il-Fond Soċjali Ewropew.
Il-Kummissjoni tfassal ukoll pjan dettaljat li jwassal għas-Summit
Ewropew dwar l-Impjiegi li se jsir fi Praga f'Mejju, li għandu jaqbel dwar
miżuri konkreti ulterjuri biex jiġu salvati l-impjiegi u jinħolqu
oħrajn ġodda fis-setturi tal-ġejjieni. Il-Kummissjoni se
torganizza serje ta’ workshops bis-sehem tal-imsieħba intteressati
ewlenin fl-Istati Membri differenti hekk kif is-summit riesaq fil-qrib.
Il-promozzjoni ta’ rkupru globali - kif l-UE għandha
tmexxi
Il-Kummissjoni titlob lill-mexxeja tal-UE biex jaqblu fuq numru ta’
oqsma li fihom l-Ewropa tista' u għandha toffri tmexxija soda fit-2 ta'
April fis-summit tal-G20 f'Londra, billi tibni fuq is-suċċess li
kisbet billi titkellem b’vuċi waħda fis-summit ta’
Washington f’Novembru tal-2008. 
L-UE għandha għandha tagħti spinta unita biex ittejjeb
is-sistema finanzjarja u regolatorja globali, billi tiffoka fuq: aktar
trasparenza u kontabbiltà; regolamentazzjoni xierqa tal-atturi finanzjarji
kollha; tittratta d-diffikultajiet ikkawżati minn ġurisdizzjonijiet li
ma jikooperawx; issaħħaħ il-kooperazzjoni superviżorja
internazzjonali; u r-riforma tal-FMI, il-Forum tal-Istabbiltà Finanzjarja u
l-Bank Dinji. 
L-Ewropa għandha tippromwovi wkoll l-irkupru globali billi ssejjaħ
għal reviżjoni tal-impatt globali tal-miżuri fiskali li
ttieħdu s’issa, billi tippromwovi l-kummerċ miftuħ u billi
tistieden is-Summit ta' Londra biex iniedi inizjattiva multilaterali fuq
il-finanzi tal-kummerċ u biex jirriafferma l-impenn ta' Washington lejn
l-Għanijiet tal-Millenju għall-Iżvilupp. 
It-test sħiħ tal-Konunikazzjoni tal-Kummissjoni lill-Kunsill
Ewroppea se jkun disponibbli f’dan l-indirizz: 
http://ec.europa.eu/commission_barroso/president/index_en.htm
