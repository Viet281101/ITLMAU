IP/09/1878   Brussell, it- 4 ta’ Diċembru 2009   Il-kampanja tal-UE għall-ikel tajjeb għas-saħħa “L-Għażla b’Togħma Tajba”:  Il-programmi jintemmu iżda l-kampanja tkompli  Il-kampanja tal-UE għall-ikel tajjeb għas-saħħa, “L-Għażla b’Togħma Tajba”, żaret 173 skola madwar l-Ewropa hekk kif ix-xarabankijiet bil-programmi wasslu fil-btieħi tal-iskejjel kwiżżijiet u logħob biex jgħidu lit-tfal dwar il-ħtieġa li jagħmlu għażliet tal-ikel għaqlin.  Madwar 17 000 tifel u tifla ħadu sehem fil-programmi li baqgħu għaddejjin sa tmiem Novembru, fejn tgħallmu dwar il-benefiċċji tal-frott, tal-ħaxix u tal-prodotti tal-ħalib.  Eluf iktar qed jitgħallmu mis-sit interattiv tal-internet “L-Għażla b’Togħma Tajba”, li issa huwa l-punt ċentrali tal-kampanja "Kul, Ixrob u Iċċaqlaq”.  Il-p rogramm imniedi mill-Kummissarju Marianne Fischer Boel fit-28 ta’ Settembru (ara   IP/09/1366   ), żar il-Belġju, Franza, ir-Renju Unit, l-Irlanda, l-Estonja, il-Litwanja u l-Polonja.  L-attivitajiet kienu mmirati għall-gruppi ta’ etajiet bejn it-8 u t-12-il sena u inkludew preżentazzjoni inizjali dwar il-ħieġa li nieklu ikel sustanzjuż, segwita minn logħob fi gruppi u introduzzjoni għas-sit tal-internet l-Għażla b’Togħma Tajba.  Ir-rispons kien pożittiv ħafna, fejn l-iskejjel qalu li l-avveniment kien interessanti, istruttiv u interattiv.  Għalkemm il-programm ta’ gost u logħob spiċċa din is-sena, is-sit tal-internet għadu għaddej b'ritmu tajjeb ħafna.  Il-karattri tal-Għażla b’Togħma Tajba”, fil-forma ta’ frott, ħaxix u prodotti tal-ħalib ribellużi animati, jirrakkontaw l-istejjer tagħhom sabiex iwasslu l-istess messaġġ lill-udjenza ta’ età żgħira – kul sewwa issa, tkun f’saħħtek ’il quddiem, filwaqt li l-kaċċa għat-teżor qed toffri premjijiet lill-parteċipanti b’xortihom tajba. Għal iktar tagħrif: Il-kampanja L-Għażla b’Togħma Tajba:    http://ec.europa.eu/agriculture/tasty-bunch/    Il-kaċċa għat-teżor:    http://ec.europa.eu/agriculture/tasty-bunch/treasure-hunt/index_en.htm    Il-materjal tal-istampa aġġornat jiġi ppubblikat fuq    http://ec.europa.eu/agriculture/tasty-bunch/press-corner/index_en.htm
