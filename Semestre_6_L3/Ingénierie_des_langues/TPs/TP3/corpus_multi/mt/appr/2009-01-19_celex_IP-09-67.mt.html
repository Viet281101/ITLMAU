IP/09/67
Brussell, id-19 ta’ Jannar 2009Previżjonijiet Interim
għall-2009-2010: l-ekonomija tkompli tmajna, imma qabel tmiem l-2009
jerġa' jibda t-tkabbirIt-tkabbir tal-PGD fl-Unjoni Ewropea huwa mistenni
jaqa' b'1.8 % fl-2009 qabel ma jirkupra b'rata moderata għal
0.5 % fl-2010. Dan huwa r-riżultat tal-impatt
tal-kriżi finanzjarja li qiegħda tinħass aktar fuq l-ekonomija
attwali, ix-xejriet negattivi li rriżultaw minn dan, li dehru fit-tnaqqis
qawwi tal-kummerċ dinji u l-produzzjoni mill-manifattura, u
f’ċerti pajjiżi, korrezzjonijiet fis-suq tad-djar. Il-konsum
mill-Gvernijiet u l-investiment pubbliku, madankollu, se jipprovdu xi ftit
tas-serħan. Il-fatt li l-pressjonijiet mill-inflazzjoni ttaffew, ukoll
jikkontribwixxi għall-konsum privat. Il-miżuri fiskali fakultattivi,
li tħabbru minn Awwissu 2008 se jillimitaw it-tiċkin fit-tkabbir
tal-PGD b’madwar 0.75 % din is-sena. Il-gravità tat-taqliba
ekonomika se jkollha impatt sinifikanti fuq l-impjiegi u fuq il-finanzi
pubbliċi fuq l-orizzont tal-previżjonijiet.  
“Il-miżuri għall-istabilizzazzjoni tas-suq finanzjarju,
it-taffija tal-politiki monetarji u l-pjanijiet ta’ rkupru ekonomiku se
jippermettulna nwaqqfu d-deterjorament tal-ekonomija din is-sena u noħolqu
l-kundizzjonijiet għal ikrupru gradwali fit-tieni parti tas-sena.
Il-prijorità ewlenija hija li nagħmlu mezz biex dawn il-miżuri
jaħdmu b’mod effikaċi: intejbu l-flussi tal-kreditu bi
prezzijiet raġonevoli u nimplimentaw il-pakketti katalitiċi fiskali
malajr biex nistimulaw l-investiment u l-konsum privat.  Biex intejbu
l-fiduċja, huwa kruċjali wkoll li l-Istati Membri jintrabtu
b’mod espliċitu li jreġġgħu lura d-deterjorament
tal-finanzi pubbliċi, hekk kif nerġgħu lura għal
żminijiet ekonomiċi normali, sabiex niżguraw
is-sostenibbiltà fil-perjodu ta' żmien medju għal dak twil,
tal-finanzi pubbliċi", qal Joaquín Almunia, il-Kummissarju
għall-affarijiet Ekonomiċi u Monetarji.
It-tkabbir ekonomiku huwa mistenni li jkun waqa' għal madwar 1 %
fl-2008, kemm fl-UE kif ukoll fiż-żona tal-euro, minn ftit inqas minn
3 % fl-2007, skont il-previżjoni interim avvanzata li
nħarġet illum[1].
Fl-2009, il-PGD reali huwa mistenni jonqos ferm, b'1.8 % fl-UE u 1.9 %
fiż-żona tal-euro, qabel ma jirkupra b'madwar 0.5 % fl-2010.Din is-sena ta' ekonomija globali f’riċessjoni
L-attività ekonomika madwar id-dinja hija mistennija li tkun
waqgħet ferm fl-aħħar kwart tal-2008. Tnaqqis fid-dejta
tal-istħarriġ reċenti u l-ordnijiet deħlin, fost
l-oħrajn, jindikaw li din id-dgħufija x'aktarx se tibqa' fil-medda
l-qasira. It-taqliba ekonomika hija mistennija li tkun mifruxa sew u li jkollha
effetti negattivi li jaffettwaw dejjem aktar l-ekonomiji tas-suq li għadhom
qegħdin jistabbilixxu rwieħhom. Għall-2009 kumplessivament,
it-tkabbir fil-PGD dinji huwa previst li jmajna għal 0.5 % (minn
3.3 % fl-2008 u l-medja eċċezzjonalment
b’saħħitha ta' 5 % fl-2004-2007). Mit-tieni nofs tal-2009,
it-tkabbir globali huwa mistenni jiżdied gradwalment, iżda
b’rata moderata hekk kif titjieb il-qagħda fis-swieq finanzjarji u
l-impatt tat-taffija fil-politika makroekonomika (partikolarment fl-Amerika)
jibda jingrana. Kumplessivament, it-tkabbir fil-PGD huwa mistenni jkun ta’
madwar 2.75 % fl-2010. 
L-ekonomija tal-UE wkoll intlaqtet fil-laħam il-ħaj
Fit-tielet kwart tal-2008, il-PGD naqas b’0.2 % kemm
fiż-żona tal-euro kif ukoll fl-UE. Dan jimplika li ż-żona
tal-euro daħlet fl-ewwel riċessjoni tagħha hekk kif il-PGD
inxtorob għat-tieni kwart konsekuttiv. Wara li d-dejta
tal-istħarriġ kompliet sejra lura fis-setturi u fil-pajjiżi
kollha, u d-deterjorament qawwi f’indikaturi oħra ewlenin matul
ir-raba' kwart, il-PGD huwa mistenni li jkompli jonqos matul l-ewwel nofs
ta’ din is-sena. Huwa mistenni li din ix-xejra negattiva tkun mifruxa sew
mal-pajjiżi hekk kif il-kriżi finanzjarja, iċ-ċiklu globali
u, f'ċerti Stati Membri, ċediment saħansitra fis-suq tad-djar,
iħallu effett. It-tnaqqis kemm fid-domanda privata kif ukoll dik barranija
netta huwa mistenni jxekkel ferm it-tkabbir tal-PGD, u huwa biss permezz
tal-konsum mill-gvernijiet u l-investiment pubbliku li jista’
jingħata ftit serħan.
B’mod partikolari, l-investiment privat, li kien xprun ċentrali
fit-tkabbir ekonomiku, qiegħed iħabbat wiċċu ma’
tnaqqis f’daqqa minħabba tbaxxija sostanzjali fir-rati tal-użu
tal-kapaċità, id-deterjorament fix-xejriet ekonomiċi
għall-ġejjieni u kundizzjonijiet finanzjarji aktar stretti.
Il-qgħad u ż-żieda fid-defiċits
F’ħafna mill-Istati Membri l-qagħda fis-suq tax-xogħol
bdiet sejra lura fl-2008.  F'reazzjoni kemmxejn tardiva għat-tibdil
fit-tkabbir tal-PGD, it-tkabbir fl-impjiegi huwa mistenni li jsir wieħed
negattiv din is-sena, u fl-UE huwa mistenni li jonqsu madwar 3.5 miljun
impjiegi. B’riżultat, ir-rata tal-qgħad hija mistennija
tiżdied għal 8.75 % fl-UE fl-2009 u 9.25 %
fiż-żona tal-euro), b’żieda ulterjuri fl-2010.
Ix-xejra negattiva hija mistennija wkoll li jkollha effetti fuq il-finanzi
pubbliċi, li se jbatu hekk kif ix-xejriet fid-dħul li kellhom
fl-imgħoddi jinqalbu ta’ taħt fuq, it-tkabbir ma jkunx
jista’ jistrieħ daqshekk fuq it-taxxi u wkoll fuq l-impatt ta’
miżuri diskrezzjonali importanti adottati u/jew imħabbra mill-Istati
Membri (li jammontaw għal madwar 1 % tal-PGD għall-2009 fl-UE
fil-ħin tat-tlestija ta’ din il-previżjoni). Id-defiċit
nominali għalhekk huwa mistenni li jaqbeż id-doppju fl-UE għal
4.5 % fl-2009 (minn madwar 1.75 % sa 4 % fiż-żona
tal-euro). 
L-inflazzjoni mistennija li taqa’ b’rata
mgħaġġla
Il-pressjonijiet tal-inflazzjoni qegħdin jonqsu b’rata
mgħaġġla. Iż-żieda agressiva fil-prezzijiet
tal-prodotti bażiċi li wasslet biex l-inflazzjoni tilħaq
quċċata fis-sajf tal-2008, minn dak iż-żmien
treġġgħet lura f’daqqa, hekk kif il-prospetti tat-tkabbir
għall-ekonomija tal-UE u dik globali ddgħajfu b’rata
mgħaġġla u s-swieq tax-xogħol iddeterjoraw. Dawn l-elementi
wittew it-triq għal reviżjoni ‘l isfel sinifikanti
għall-previżjoni tal-inflazzjoni, meta mqabbla mal-previżjoni
tal-ħarifa. L-inflazzjoni fil-prezzijiet tal-konsumaturi issa hija
mistennija tonqos minn 3.7 % fl-2008 fl-UE (3.3 % fiż-żona
tal-euro) għal 1.2 % fl-2009 (1.0 % fiż-żona tal-euro)
sa ftit inqas minn 2 % fl-2010 fiż-żewġ reġjuni.
Inċertezzi sostanzjali fil-qagħda attwali
Din il-previżjoni hija kkaratterizzata minn inċertezza liema
bħala hekk kif l-ekonomija dinjija tħabbat wiċċha
mal-agħar kriżi mit-Tieni Gwerra 'l hawn. Ir-riskji għat-tkabbir
fil-ġejjieni huma bbilanċjati. Fuq in-naħa negattiva hemm
l-impatt tal-kriżi finanzjarja (inkluż is-settur tad-djar) u
l-gravità tal-ċirku vizzjuż negattiv bejn is-setturi finanzjarji
u dawk reali fl-ekonomija. Min-naħa l-oħra, it-tkabbir jista’
jkun aktar b’saħħtu jekk inter alia l-pakketti fiskali
jerġgħu jiġġeneraw il-fiduċja fost l-investituri u
l-konsumaturi b’rata aktar mgħaġġla milli hu previst.
Ir-riskji għall-inflazzjoni fil-ġejjieni wkoll jidhru li huma
bbilanċjati, wara l-iżviluppi fil-prezzijiet tal-prodotti
bażiċi u d-deterjorament tal-prospetti ekonomiċi globalment. 
Rapport aktar dettaljat jinsab fuq: 
http://ec.europa.eu/economy_finance/thematic_articles/article13727_en.htmFigures and graphics available in PDF and WORD PROCESSED[1] Il-Kummissjoni s-soltu
tippubblika l-previżjonijiet interim tagħha fi Frar, u dan
tagħmlu biss għas-seba’ l-akbar ekonomiji tal-UE, u
għall-inflazzjoni u t-tkabbir fis-sena attwali. L-eżerċizzju
attwali jqarreb aktar lejn il-previżjonijiet tar-rebbiegħa u
tal-ħarifa u huwa ġġustifikat mid-deterjorament
eċċezzjonalment mgħaġġel fil-qagħda ekonomika u
l-possibbiltajiet għall-ġejjieni mill-ħarifa li għaddiet, u
l-importanza li dan jiġi rifless fil-valutazzjoni annwali tal-Programmi
tal-Istati Membri għall-Istabbiltà u l-Konverġenza.
