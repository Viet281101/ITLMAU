IP/09/792
Brussell, il-15 ta' Mejju 2009Il-pajjiżi kollha tal-UE
jiċċelebraw il-Jum Marittimu Ewropew f'Ruma, 18-20 ta'
MejjuIl-baħar minn dejjem kellu rwol importanti
fil-prosperità tal-Ewropa. Il-kontinent tagħna
għandu kważi 70 000 km ta' kosta u 22 mis-27 Stat Membru
tal-UE huma pajjiżi kostali jew gżejjer. Ir-reġjuni marittimi
tagħna jospitaw 40% mill-poplazzjoni tagħna, jiġġeneraw 40%
tal-ekonomija u jimpjegaw madwar 5 miljun ħaddiem. Minħabba dawn
ir-raġunijiet, l-20 ta'Mejju huwa l-"Jum Marittimu Ewropew" fl-UE. 
Din is-sena, b'kooperazzjoni mal-gvern Taljan, il-Kummissjoni qed torganizza
konferenza ta' tlett ijiem bejn it-18 u l-20 ta' Mejju f'Ruma. Dan l-avveniment
importanti jlaqqa' flimkien il-partijiet interessati, amministrazzjonijiet u
persuni oħra interessati li ġejjin mill-Unjoni Ewropea, u din id-darba
anke minn pajjiżi terzi, partikolarment mir-reġjun tal-Mediterran,
biex jiddiskutu l-isfidi globali li jkollha tħabbat wiċċha
magħhom l-Ewropa marittima fil-preżent. Il-Jum Marittimu Ewropew kien
stabbilit bħala waħda mill-azzjonijiet ewlenin tal-Politika Marittima
Integrata, varata fl-2007.
"Fl-20 ta’ Mejju niċċelebraw il-Jum Marittimu Ewropew annwali
f'Ruma", qal il-President tal-Kummissjoni José Manuel Barroso.
"Iċ-Ċittadini Ewropej huma dejjem aktar konxji mill-importanza
tal-wirt u l-ġejjieni marittimu komuni tagħna. Il-Politika Marittima
Integrata tagħna tirrifletti viżjoni ċara kif nindirizzaw
l-isfidi tal-prosperità, is-sostenibbiltà u s-sigurtà marittima u
hija marbuta mill-qrib mal-ġlieda kontra t-tibdil fil-klima u mal-irkupru
tal-kompetittività ekonomika tal-Ewropa.”
Skont Joe Borg, l-Kummissarju Ewropew għas-Sajd u l-Affarijiet
Marittimi, "Il-Politika Marittima Integrata tpoġġi lis-setturi
marittimi u r-reġjuni kostali, li tradizzjonalment jinstabu
f'pożizzjoni periferika, fiċ-ċentru ta' politika ġdida,
dinamika u inklussiva għat-tkabbir u l-impjiegi sostenibbli. L-UE u
l-Istati Membri tagħha huma konvinti li hemm bżonn li
l-ispeċifitajiet ta' oċeani, ibħra u kosti jiġu indirizzati
b'mod koordinat u koerenti. F'Ruma, l-istituzzjonijiet u l-partijiet interessati
se jiddiskutu approċċi ġodda għal ġestjoni sostenibbli
tal-oċeani, l-ibħra u r-reġjuni kostali tagħna, miġbura
kollha taħt l-umbrella ta' strateġija ta' politika integrata."
Il-Konferenza għal-partijiet interessati tal-Jum Marittimu Ewropew
f'Ruma se tlaqqa' flimkien partijiet interessati mis-soċjetà
tan-negozju u dik ċivili, persuni inkarigati mit-teħid
tad-deċiżjonijiet u ġurnalisti minn madwar l-Ewropa u anke lil
hinn minnha, biex jiddiskutu firxa wiesgħa ta' politiki u prattiki,
it-tmexxija marittima, it-teknoloġiji emerġenti, il-ġenerazzjoni
tal-enerġija, l-ippjanar tal-ispazju marittimu, is-sistemi ta' sorveljanza
tal-ibħra, it-turiżmu kostali sostenibbli, ir-riforma tal-Politika
Komuni tas-Sajd u oħrajn. L-ideat li se jiġu ttrattati fil-konferenza
se jikkontribwixxu għall-iżvilupp tal-Politika Marittima Integrata
tal-ġejjieni. 
F'Ruma wkoll, kemm qabel kif ukoll wara li tispiċċa l-konferenza,
l-organizzazzjonijiet tal-partijiet interessati se jtellgħu diversi
workshops u preżentazzjonijiet dwar temi marbuta mal-aġenda
tal-konferenza. Minbarra l-Konferenza ċentrali f'Ruma, se jseħħu
madwar 40 avveniment fl-Istati Membri madwar l-Unjoni Ewropea. Dawn
l-avvenimenti lokali jvarjaw minn konferenzi għal workshops kif ukoll
ġranet meta l-bibien ta' portijiet u proġetti ambjentali jinfetħu
għall-pubbliku. 
Il-programm tal-konferenza f'Ruma jinkludi diskorsi mill-Priministru Taljan
Silvio Berlusconi, il-Presidenza Ċeka tal-Unjoni Ewropea, il-President
tal-Kummissjoni Ewropea José Manuel Barroso, u l-Viċi President
tal-Parlament Ewropew Rodi Kratsa-Tsagaropoulou. Il-Kummissarju Ewropew
tal-Affarijiet Marittimi u Sajd, Joe Borg, flimkien mal-Ministru Taljan
għall-Infrastruttura u t-Trasport, Altero Matteoli se jospitaw
il-Konferenza. Il-Ministru tal-Affarijiet Barranin Taljan, Franco Frattini, se
jindirizza l-konferenza wkoll. Il-Kummissjoni Ewropea se tkun rappreżentata
anke mill-Viċi President inkarigat mill-politika għall-intrapriża
u l-Industrija, Günter Verheugen u mill-Viċi President inkarigat
mit-Trasport, Antonio Tajani.  Sensiela ta' diskussjonijiet minn bord ta'
kelliema se jevalwaw is-suċċessi tal-Politika Marittima Integrata li
twettqu minn mindu din kienet varata u se jiddiskutu wkoll id-direzzjoni
għall-ġejjieni.
Minn mindu l-Kummissjoni Ewropea f'Ottubru 2007 għamlet il-proposta
għal Politika Marittima Integrata u l-approvazzjoni sussegwenti tagħha
mill-Kapijiet tal-Istat u l-Gvern f'Diċembru 2007, sar progress reali lejn
il-bini ta' qafas koerenti biex jippromwovi sinerġiji u jsolvi kunflitti
potenzjali bejn oqsma differenti ta' politika marbutin mal-baħar. Skont
il-Pjan ta' Azzjoni ppubblikat f'Ottubru 2007, il-Kummissjoni diġà
ressqet pakkett ta' proposti biex, pereżempju, tagħti spinta
lir-riċerka marittima u l-iżvilupp fil-portijiet tal-UE, tippromwovi
l-ippjanar tal-ispazju marittimu u spazju tat-trasport marittimu mingħajr
konfini, u biex iżżid il-produzzjoni tal-enerġija mir-riħ
lil hinn mill-kosta. Proposti oħra identifikaw strateġiji biex isir
adattament għat-tibdil fil-klima, jipprovdu appoġġ għal min
jaħdem fuq il-baħar u għall-ħaddiema tat-trasport marittimu,
jew biex jitfasslu approċċi għal tmexxija marittima integrata.
Fis-settur tas-sajd, il-Kummissjoni ressqet leġiżlazzjoni ġdida
biex tikkumbatti s-sajd illegali, biex ittejjeb il-kontroll u l-inforzar u varat
ukoll eżerċizzju ta' kosultazzjoni mifrux madwar l-UE dwar ir-riforma
fundamentali tal-Politka Komuni tas-Sajd.
Links Siewja
Jum Marittimu: 
http://ec.europa.eu/maritimeday
Avvenimenti għal partijiet interessati li se jsiru apparti f'Ruma: 
http://ec.europa.eu/maritimeaffairs/maritimeday/side_events_en.html
Avvenimenti għal partijiet interessati li se jsiru fl-Istati Membri:http://ec.europa.eu/maritimeaffairs/maritimeday/events_in_member_states_en.html
Dikjarazzjoni Konġunta Tripartitika ta' Mejju 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
