IP/09/594
Brussell,
20 ta’ April 2009Il-Konsumaturi: Ir-Rapport Annwali
RAPEX tal-2008 juri żieda fin-numru ta’ prodotti perikolużi li
qed jinstabuIr-rapport annwali tal-Kummissjoni dwar is-sistema
ta’ twissija rapida Komunitarja għal prodotti perikolużi li
mhumiex ikel, illum żvela li n-numru ta’ prodotti perikolużi
tal-konsumatur li tneħħew mis-suq tal-UE żdied b'16 %
fl-2008 meta mqabbel mal-2007. Din iż-żieda minn
1 605 notifiki fl-2007 għal 1 866 fis-sena li għaddiet turi
li l-kapaċit&#224; tas-sistema RAPEX għal darb'oħra żdiedet
b'mod sostanzjali fl-2008 wara investiment sostanzjali ta' riżorsi u
taħriġ mill-Kummissjoni Ewropea u n-negozji Ewropej fil-qasam ta'
sikurezza tal-prodott tal-konsumatur qegħdin ukoll jerfgħu
r-responsabilitajiet tagħhom aktar serjament u qegħdin
ineħħu mis-suq il-prodotti perikolużi tagħhom aktar malajr.
Il-ġugarelli b'oġġetti marbuta mal-indukrar tat-tfal (bħal
roti, baby walkers, sodod żgħar għal trabi u gażażi),
prodotti elettriċi u vetturi bil-mutur kienu l-prodotti l-aktar
innotifikati b'mod frekwenti fl-2008. In-numru ta' notifiki dwar prodotti ta'
oriġini Ċiniża mibgħuta permezz ta' RAPEX żdied (minn
52 % fl-2007 għal 59 % fl-2008). Din għandha titqies
bħala konsegwenza tal-iffokar tal-awtoritajiet ta' sorveljanza tas-suq fuq
kategoriji ta' prodotti magħrufa li huma ta' riskju akbar. 
Il-Kummissarju għall-Affarijiet tal-Konsumatur Meglena Kuneva qalet:
"Dan ir-rapport jibgħat messaġġ ċar ħafna li ma hemmx
lok għal kompjaċenza fejn tidħol is-sikurezza. L-akbar sfida
għall-2009 hija li niżguraw li s-sikurezza tal-prodott ma tkunx
imwarrba f'dan il-perjodu ta' kriżi finanzjarja, li n-negozji jibqgħu
jirrispettaw l-obbligi tagħhom lejn il-konsumaturi u li l-Istati Membri
jallokaw riżorsi biżżejjed għall-infurzar. Is-sikurezza
mhijiex lussu. Dan ir-rapport jistabbilixxi b'mod ċar l-isfidi sinifikanti
li qed inħabbtu wiċċna magħhom u jibgħat sinjal
ċar li ma hemm l-ebda lok għal tnaqqis fl-ispejjeż jew qtugħ
għad-dritt fejn tidħol is-sikurezza. Għall-kuntrarju, fi
żminijiet ta' kriżi ekonomika meta l-prezz isir fattur importanti
fin-nefqa tal-konsumatur, neħtieġu li nżidu l-isforzi tagħna
u nżommu l-viġilanza għolja." 
In-numru ta' prodotti perikolużi nnotifikati għadu qed
jikber
In-numru totali ta' notifiki mqassma permezz tas-sistema tar-RAPEX tela'
gradwalment mill-2004 (meta d-Direttiva Ġenerali dwar is-Sikurezza
tal-Prodott, li hija bażi legali għar-RAPEX, ġiet trasposta
f'liġijiet nazzjonali mill-Istati Membri). F'din il-ħames sena,
in-numru ta' notifiki kkwadruplika minn 468 (fl-2004) għal 1 866
(fl-2008). Fl-2008, in-numru ta' notifiki telgħa b'16 % meta mqabbel
mal-2007. Iż-żieda fin-notifiki tar-RAPEX tista’ tiġi
attribwita għal infurzar aktar effettiv tas-sikurezza tal-prodott
mill-awtoritajiet nazzjonali, għarfien aħjar fost in-negozji dwar
l-obbligi tagħhom, kooperazzjoni msaħħa ma’ pajjiżi
terzi, u azzjonijiet ta' ħolqien ta' netwerks fost l-Istati Membri
kkoordinati mill-Kummissjoni Ewropea.
Il-pajjiżi kollha jikkontribwixxu għar-RAPEX
Il-pajjiżi kollha tal-UE ipparteċipaw fis-sistema tar-RAPEX billi
sabu u nnotifikaw prodotti ġodda li huma perikolużi u żguraw
ruħhom li kien hemm azzjonijiet ta' segwitu xierqa għall-informazzjoni
miksuba. Tnax minnhom żiedu aktar l-attivitajiet tagħhom fis-sistema u
nnotifikaw aktar prodotti perikolużi mill-2007. Il-pajjiżi li
għamlu l-aktar notifiki kienu l-Ġermanja (205 notifiki), Spanja
(163 notifika), is-Slovakkja (140 notifika), il-Greċja
(132 notifika) u l-Ungerija (129 notifika). Notifiki mibgħuta
minn dawn il-pajjiżi jirrappreżentaw 50 % tan-notifiki kollha
mibgħuta permezz tas-sistema dwar prodotti li huma ta' riskju serju.
Ġugarelli, tagħmir elettriku tad-dar u vetturi bil-mutur jinsabu
fil-quċċata tal-lista
Fl-2008, ġugarelli (498 notifika), tagħmir tal-elettriku
tad-dar (169 notifika) u vetturi bil-mutur (160 notifika)
waħidhom ammontaw għal 53 % tan-notifiki fuq prodotti li huma ta'
riskju serju. Dawn ir-riżultati huma skont ir-riżultati tar-RAPEX
mill-2007. Fl-2008 prodotti tat-tessuti inklużi ħwejjeġ
(b'140 notifika) saru r-raba' kategorija ta' prodotti li huma l-aktar
innotifikati b'mod frekwenti – permezz tar-RAPEX.
Żieda fin-numru ta' notifiki dwar prodotti ta' oriġini
Ċiniża 
B'kollox, fl-2008, 909 notifiki dwar prodotti li huma ta' riskju serju
mibgħuta permezz tas-sistema tar-RAPEX kienu jikkonċernaw prodotti
mmanifatturati fiċ-Ċina. In-numru ta' prodotti ta' oriġini
Ċiniża nnotifikati permezz tar-RAPEX żdied fl-2008 għal
59 % minn 52 % fl-2007. It-tendenza li dejjem tikber għandha
titqies fil-kuntest ta’ numru ta' fatturi, bħal: żieda
fl-importazzjonijiet ta' oġġetti miċ-Ċina lejn l-UE,
l-iffokar ta' azzjonijiet ta' infurzar fuq prodotti ta' oriġini
Ċiniża meħuda f'livell nazzjonali, kooperazzjoni aktar effettiva
bejn l-UE u ċ-Ċina. 
Ir-rapport juri li l-awtoritajiet Ċiniżi qed jadottaw dejjem aktar
miżuri restrittivi fuq is-suq tagħhom, abbażi tal-informazzjoni
tar-RAPEX ippovduta permezz tal-applikazzjoni "RAPEX-CHINA" (stabbilita
f'Settembru 2006). Il-miżuri korrettivi meħuda mill-awtoritajiet
Ċiniżi huma kkomunikati lill-Kummissjoni fuq bażi ta' sistema ta'
rapport kull tliet xhur introdotta fl-2007. Minn mindu ġiet stabbilita
l-applikazzjoni, AQSIQ investigat 669 notifika tar-RAPEX. Fi
352 każ (53 %) investigazzjonijiet irriżultaw f'miżuri
preventivi jew restrittivi (eż. projbizzjoni/waqfien tal-esportazzjoni,
tisħiħ fis-superviżjoni fuq il-manifattur/esportatur
Ċiniż) li ġew adottati jew mill-AQSIQ jew volontarjament
mill-manifattur/esportatur Ċiniż.
Għal aktar
informazzjoni, ara: MEMO/09/167
U http://ec.europa.eu/consumers/safety/rapex/index_en.htm
