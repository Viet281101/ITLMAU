IP/09/635
Brussell, 24 ta’ April 2009Imnedija l-pjattaforma Ewropea biex ikunu
kkoordinati aħjar l-isforzi biex tiġi ttratta l-esklużjoni
tal-persuni RomaPjattaforma Ewropea ġdida
għall-inklużjoni tal-persuni Roma se tiltaqa' għall-ewwel darba
llum fi Praga biex ittejjeb il-koordinazzjoni tal-azzjonijiet nazzjonali biex
jindirizzaw l-esklużjoni tal-akbar minoranza etnika
tal-Ewropa. Il-laqgħa tlaqqa' l-gvernijiet nazzjonali, l-UE,
organizzazzjonijiet internazzjonali oħra u lis-soċjetà
ċivili u għandha l-għan li tistimola l-kooperazzjoni u l-iskambju
tal-esperjenzi dwar politiki ta' inklużjoni li rnexxew tal-persuni
Roma.
"Il-kriżi ekonomika attwali żżid ir-riskju li l-persuni Roma -
li ħafna drabi jgħixu fil-marġini tas-soċjetà -
jiġu esklużi għal kollox," wissa Vladimír Špidla,
il-Kummissarju Ewropew għall-Impjiegi, Affarijiet Soċjali u
Opportunitajiet Indaqs. "Għandna bżonn politiki kostruttivi li
jagħtu opportunitajiet lill-persuni Roma, mhux politiki ripressivi li
jimbuttawhom b'mod ulterjuri lejn il-faqar u l-esklużjoni soċjali.
Il-politiki għandhom ikollhom espliċitament fil-mira lill-persuni Roma
– iżda bil-għan li jagħtuhom aċċess
għall-edukazzjoni konvenzjonali, impjiegi konvenzjonali u housing
konvenzjonali. U politiki effettivi għandhom jinqasmu fuq livell
transnazzjonali." 
Il-laqgħa tal-lum, koorganizzata mill-Kummissarju Špidla u
mill-Ministru Ċek għad-Drittijiet Umani u l-Minoranzi Nazzjonali,
Michael Kocáb, se tanalizza l-progress fl-indirizzar tal-esklużjoni
tal-persuni Roma mill-ewwel Samit Ewropew Roma, li sar fi Brussell
f'Settembru 2008 (ara IP/08/1326).
Din tirriżulta minn sejħa mill-Kunsill għall-Affarijiet
Ġenerali f'Diċembru 2008 biex ikun organizzat skambju ta' prassi u
esperjenza tajbin bejn il-pajjiżi fl-UE u biex tiġi stumulata
l-kooperazzjoni bejn il-partijiet kollha permezz ta' pjattaforma Ewropea
integrata.
Il-laqgħa għandha l-għan li tidentifika sett ta'
prinċipji bażiċi li huma meħtieġa biex tkun indirizzata
b'mod effettiv l-inklużjoni tal-persuni Roma. Barra minn hekk,
il-Kummissjoni Ewropea se tiddeskrivi kif għandha ppjanat li
tpoġġi fil-mira l-ħtiġijiet tal-poplu Roma permezz ta'
strumenti u politiki fuq livell ta' UE fl-2009 u 2010. Se tirrapporta wkoll dwar
l-implimentazzjoni ta' proġett pilota ġdid ta' EUR 5 miljun
li l-Parlament Ewropew żied mal-Baġit tal-2009. Il-Kummissjoni se
tippreżenta rapport ta' progress aktar sħiħ kmieni fl-2010, li
jkun lest għas-Samit tal-persuni Roma li jmiss li se jsir fi Spanja f'April
tal-2010.
Is-sitwazzjoni ta' bosta miljuni ta' persuni Roma fl-UE u l-pajjiżi
ġirien tagħha hija karatterizzata minn diskriminazzjoni u
esklużjoni mis-soċjetà ġenerali fuq firxa wiesgħa,
b'diskrepanza fir-rati tal-qgħad u l-faqar, livell baxx ta' saħħa
u stennija tal-ħajja aktar baxxa. Barra minn hekk, ħafna drabi
l-persuni Roma huma vittmi ta' diskriminazzjoni u vjolenza razzista.
Sfond
L-Unjoni Ewropea għandha firxa wiesgħa ta' strumenti
għad-dispożizzjoni tagħha biex titratta d-diskriminazzjoni u
l-esklużjoni soċjali tal-persuni Roma. Id-Direttiva 2000/43/KE
tipprojbixxi d-diskriminazzjoni abbażi ta' razza u oriġini etnika
fl-impjieg, l-edukazzjoni, il-protezzjoni soċjali (inklużi l-kura
tas-saħħa) u l-aċċess għal oġġetti u
servizzi. Il-Fondi Strutturali tal-UE u l-programmi tal-Komunità
jistgħu jipprovdu appoġġ finanzjarju għal proġetti u
politiki filwaqt li mekkaniżmi ta' kooperazzjoni politika fuq livell ta' UE
u fuq dak nazzjonali fl-oqsma ta' inklużjoni soċjali, impjieg,
edukazzjoni u saħħa jistgħu jintużaw biex jindirizzaw
l-esklużjoni tal-persuni Roma permezz ta' taħlita ta' analiżi u
azzjoni mmirati u ta' inklużjoni.
Ara wkoll MEMO/09/193
Aktar informazzjoni:
Is-sit tal-internet tal-Kummissjoni Ewropea dwar ir-Roma
http://ec.europa.eu/roma
Stqarrija għall-istampa tal-Kunsill tal-Affarijiet Ġenerali
tat-8 ta' Diċembru 2008 dwar l-inklużjoni tar-Roma
http://ec.europa.eu/social/BlobServlet?docId=1586&amp;langId=enProposta għal Prinċipji Bażiċi Komuni
http://ec.europa.eu/social/main.jsp?langId=en&amp;catId=89&amp;newsId=491&amp;furtherNews=yes
