IP/09/563
Brussell, it-8 ta' April 2009Sajd: Niftħu l-potenzjal sħiħ
tal-akkwakultura EwropeaWieħed mis-setturi dinji tal-ikel bi tkabbir
l-aktar mgħaġġel, l-akkwakultura, diġà jipprovdi
lill-pjaneta b'madwar nofs il-ħut kollu li nieklu u xorta waħda
għad fadallu ħafna aktar x'jagħti. L-UE
daħħlet fis-seħħ standards għoljin biex
iżżomm it-tkabbir sostenibbli fil-qalba tal-approċċ u
l-metodi tal-akkwakultura; l-industrija tagħna tal-akkwakultura hija fuq
quddiem fid-dinja fir-riċerka u l-iżvilupp teknoloġiku.
Madankollu, dan il-progress fl-eċċellenza ma ġiex rifless
fil-produzzjoni, li staġnat fl-UE, filwaqt li f'partijiet oħra
tad-dinja kien hemm tkabbir qawwi. Fil-Komunikazzjoni li qed tippreżenta
llum, il-Kummissjoni qed timpenja ruħa biex tindirizza din is-sitwazzjoni u
tagħti xprunatura ġdida għal tkabbir sostenibbli lis-settur
tal-UE tal-akkwakultura.
"L-akkwakultura għandha quddiemha ġejjieni pożittiv f'li
tipprovdi lill-konsumaturi għaqlin Ewropej bi prodotti tal-ħut sani
ta' kwalità għolja. Madankollu, illum fadal ħafna x'isir biex
il-potenzjal tagħha jiġi sfruttat bis-sħiħ. Wasal
iż-żmien li din tikseb is-sehem sħiħ u li dan is-settur ta'
importanza strateġika jingħata vuċi ndaqs, u - litteralment -
l-ispazju meħtieġ biex jiżviluppa," qal Joe Borg, il-Kummissarju
għall-Affarijiet Marittimi u Sajd.
Fil-Komunikazzjoni tagħha, il-Kummissjoni teżamina l-għeruq
tal-kawżi tal-istaġnar fil-produzzjoni tal-UE tal-akkwakultura u
tħares lejn modi kif jittejbu l-kompetittività, is-sostenibbiltà
u l-governanza tas-settur.
L-ewwel nett, is-settur jista' jsir aktar kompetittiv permezz ta'
appoġġ qawwi kontinwu għar-riċerka u l-iżvilupp
teknoloġiku, ippjanar imtejjeb tal-ispazji f'żoni kostali u
baċiri tax-xmajjar biex jagħmluha eħfef għas-settur biex
jikkompeti għall-ispazju u l-ilma, u l-inklużjoni tal-bżonnijiet
speċifiċi tiegħu fil-politika tas-suq tal-UE għall-prodotti
tas-sajd. It-tieni nett, jibqa' sostenibbli jekk ikompli jibni fuq metodi ta'
produzzjoni favorevoli għall-ambjent, iżomm standards għolja ta'
sanità u benessri tal-annimali u jiggarantixxi livell għoli ta'
protezzjoni għall-konsumaturi. It-tielet, jista' jsir aktar biex jittejbu
l-immaġni tas-settur u l-aspetti tiegħu marbutin mal-governanza.
Is-suċċess tal-akkwakultura ser jiddependi l-aktar fuq li jkun hemm
ambjent favorevoli għan-negozju għas-settur fil-livell nazzjonali
u/jew lokali. Għalhekk il-Kummissjoni għandha r-rieda li tipprovdi
lill-Istati Membri u l-awtoritajiet reġjonali gwida biex jiġi
żgurat li l-miżuri ffukati fil-livell lokali, nazzjonali u tal-UE
jgħinu s-settur juża bis-sħiħ l-assi tiegħu.
Il-Kummissjoni temmen li industrija tal-akkwakultura f'saħħitha u
mqawwija sservi ta' katalizzatur għat-tkabbir f'setturi relatati u
tikkontribwixxi aktar għall-iżvilupp ta' żoni rurali u kostali.
Barra minn hekk, il-konsumaturi jibbenefikaw fil-forma ta' prodotti tal-ikel
sani, ta' kwalità għolja, prodotti b'mod favorevoli
għall-ambjent. Dawn huma xi ftit mill-benefiċċju kruċjali li
joħorġu minn azzjoni konċertata Ewropea fil-livelli kollha biex
jinfetaħ il-potenzjal sħiħ tas-settur tal-akkwakultura.
Għal aktar tagħrif:
http://ec.europa.eu/fisheries/cfp/aquaculture_processing/aquaculture_en.htm
Memo/09/161
