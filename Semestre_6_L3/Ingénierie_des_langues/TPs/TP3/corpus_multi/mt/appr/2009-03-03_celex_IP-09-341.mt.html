IP/09/341
Brussell, 3 ta' Marzu 2009L-UE tniedi kampanja biex titratta
d-differenza fil-pagi bejn l-irġiel u n-nisaIl-Kummissjoni Ewropea llum nediet kampanja mal-UE
kollha ħalli tgħin biex jiġu ttrattati d-differenzi fil-pagi bejn
l-irġiel u n-nisa. Fl-ekonomija kollha tal-UE, in-nisa jaqilgħu medja
ta’ 17.4 % inqas mill-irġiel. Il-kunċett faċli
ta’ ‘pagi l-istess għal xogħol tal-istess valur’
qiegħed fil-qalba tal-kampanja li qed titnieda fil-kuntest tal-Jum
Internazzjonali tan-Nisa fit-8 ta' Marzu biex titqajjem
kuxjenza dwar id-differenza fil-pagi, x'qed jikkawża dan u kif tista'
tiġi ttrattata.
“Id-differenza fil-pagi ġejja minn diversi kawżi u
teħtieġ ħafna soluzzjonijiet. Biex tiġi ttrattata
teħtieġ azzjoni fil-livelli kollha u impenn minn kull min huwa
involut, minn dawk li jimpjegaw in-nies u t-trejdjunjins sal-awtoritajiet u kull
ċittadin. Il-kampanja tagħna se twassal biex in-nies ikunu iktar
konxji dwar għaliex in-nisa fl-Ewropa għadhom jaqilgħu daqshekk
inqas mill-irġiel u dwar x’nistgħu nagħmlu dwar dan”
qal il-Kummissarju għall-Opportunitajiet Ugwali tal-UE, Vladimír
&#352;pidla. “Fil-klima ekonomika tal-lum, l-ugwaljanza bejn in-nisa u
l-irġiel hija iktar importanti minn qatt qabel. Huwa biss
bis-saħħa tal-ġbir tal-potenzjal tat-talenti kollha tagħna
li nistgħu niffaċċjaw din il-kriżi" żied
jgħid.
Ħlas indaqs għall-istess xogħol huwa wieħed
mill-prinċipji fundamentali tal-Unjoni Ewropea. Stabbilit fit-Trattat
ta’ Ruma fl-1957, diġa' kien is-suġġett ta’ direttiva
li ħarġet fl-1975 li tipprojbixxi kull diskriminazzjoni fl-aspetti
kollha tal-pagi bejn l-irġiel u n-nisa għall-istess xogħol jew
għal xogħol tal-istess valur. B’riżultat ta’ dan,
il-każijiet ta' diskriminazzjoni diretta ”sempliċi u
viżibbli” – differenzi fil-pagi meta mara u raġel
qegħdin jagħmlu l-istess xogħol, bl-istess esperjenza u
ħiliet, u l-istess prestazzjoni – naqsu ħafna grazzi
għall-effettività tal-leġiżlazzjoni nazzjonali u Ewropea
dwar pagi ugwali. Iżda allura għaliex għad hemm differenza
fil-pagi tal-irġiel u n-nisa ta' 17.4 % madwar l-UE?
Id-differenza fil-pagi bejn is-sessi tirrappreżenta d-differenza bejn
il-pagi medji fis-siegħa għan-nisa u l-irġiel qabel it-taxxa
madwar l-ekonomija kollha. Hija tirrifletti d-diskriminazzjoni u l-inugwaljanza
li għaddejja fis-suq tax-xogħol li, fil-prattika, taffettwa l-iktar
lin-nisa. Per eżempju, ix-xogħol tan-nisa għadu jidher bħala
ta' valur inqas minn dak li jagħmlu l-irġiel u ħafna drabi n-nisa
jaħdmu f’setturi fejn il-pagi huma, fuq medja inqas minn dawk
iddominati mill-irġiel, pereżempju f’supermarket, il-kaxxiera
nisa normalment jaqilgħu inqas mill-irġiel li jaħdmu
fil-maħżen.
Id-differenza fil-pagi tnaqqas il-qligħ u l-pensjoni ta’ mara
matul ħajjitha u hija l-kawża tal-faqar iktar tard fil-ħajja. 21%
tan-nisa ta’ età ta’ 65 u iktar huma fir-riskju tal-faqar
meta mqabbel ma’ 16% tal-irġiel.
Il-kampanja timmira li tqajjem kuxjenza dwar id-differenza fil-pagi u kif din
tista’ tiġi ttrattata. Sabiex jintlaħqu ċ-ċittadini,
l-impjegati u l-ħaddiema, il-kampanja għandha tippromwovi prattiki
tajba dwar id-differenza fil-pagi minn madwar l-Ewropa u tiddistribwixxi
l-għodda għall-kampanja lil dawk li jħaddmu u t-trejdjunjins
fil-livell Ewropew u fil-livell nazzjonali. Attivitajiet oħra jinkludu
l-websajt tal-kampanja, ir-riklamar fl-istampa Ewropea u kampanja
bil-powsters.
Dan huwa segwitu għall-komunikazzjoni tal-politika tal-Kummissjoni
tal-2007 dwar id-differenzi fil-pagi, li analizzat il-kawżi tad-differenza
u identifikat x’azzjonijiet għandhom jittieħdu fil-livell
tal-UE. Il-Komunikazzjoni enfasizzat il-ħtieġa li titqajjem kuxjenza
dwar id-differenza fil-pagi u dwar kif din tista’ tiġi ttrattata
permezz ta’ aġir fil-livelli kollha, billi jiġu involuti
l-partijiet kollha interessati u jkun hemm fokus fuq il-fatturi kollha li
jikkontribwixxu għal din.
Rapport annwali dwar l-ugwaljanza
Ir-rapport tal-2009 dwar l-ugwaljanza bejn l-irġiel u n-nisa –
ppreżentat ukoll mill-Kummissjoni Ewropea llum – jikkonferma li
minkejja li sar xi progress fuq l-ugwaljanza bejn is-sessi, għad hemm
differenzi sinifikanti f’diversi oqsma. Filwaqt li r-rata ta’
impiegi tan-nisa ilha tiela’ b’mod kostanti matul is-snin (issa
qiegħda 58.3 % għan-nisa kontra s-72.5 %
għall-irġiel), in-nisa għadhom jaħdmu part-time iktar
mill-irġiel (31.2 % għan-nisa u 7.7 %
għall-irġiel) u dawn jippredominaw f’setturi fejn il-pagi huma
inqas (iktar minn 40 % tan-nisa jaħdmu fis-saħħa,
l-edukazzjoni u l-amministrazzjoni pubblika – darbtejn aktar
mill-irġiel f’dawn is-setturi). Madankollu, in-nisa
jirrapreżentaw 59 % tal-gradwati ġodda kollha
mill-università.
In-nisa u l-irġiel fit-teħid tad-deċiżjonijiet
Sadanittant, rapport ġdid mill-esperti mħejji
għall-Kummissjoni jikkonferma li n-nisa huma wkoll għandhom
rappreżentazzjoni ferm nieqsa fit-teħid ta’
deċiżjonijiet ekonomiċi u fil-politika Ewropea. Il-banek
ċentrali tas-27 Stat Membru tal-UE huma mmexxija minn gvernatur
raġel. In-nuqqas ta’ nisa f’karigi għolja jidher iktar
fl-intrapriżi l-kbar fejn l-irġiel jgħoddu għal kważi
90 % tal-membri tal-bord f’kumpaniji ewlenin (kostitwenti
tal-indiċi blue-chip f’kull pajjiż), ċifra li bilkemm
tjiebet fis-snin riċenti.
Il-proporzjon ta’ membri nisa ta’ parlamenti nazzjonali (kamra
tad-deputati) żdied b’madwar nofs f’dawn l-aħħar
għaxar snin, minn 16 % fl-1997 għal 24 % fl-2008.
Il-Parlament Ewropew qiegħed biss ftit ogħla minn din
iċ-ċifra (31 % nisa). Bħala medja, l-irġiel
jgħaddu lin-nisa fost ministri fi gvernijiet nazzjonali b’madwar
tliet irġiel għal kull mara (25 % nisa, 75 %
rġiel).
MEMO/09/91
Għal aktar tagħrif:
Websajt tal-kampanja
dwar id-differenzi fil-pagi
http://ec.europa.eu/equalpay 
Rapport annwali tal-2009 dwar l-ugwaljanza bejn n-nisa u l-irġiel :
http://ec.europa.eu/social/main.jsp?catId=418&amp;langId=en
In-Nisa fil-Politika Ewropea – iż-żmien
għall-azzjoni
http://ec.europa.eu/employment_social/publications/booklets/equality/pdf/ke8109543_en.pdfStqarrijiet tal-Aħbarijiet fuq Vidjo dwar id-differenzi fil-pagi bejn
is-sessi u n-nisa u l-irġiel fit-teħid tad-deċiżjonijiet
http://www.tvlink.org
