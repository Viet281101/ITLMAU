IP/09/472
Brussell, il-25 ta&#8217; Marzu 2009Il-Kummissjoni tal-UE tħarrax
il-ġlieda kontra l-iskjavitù moderna u l-abbuż sesswali fuq
it-tfalIllum il-Kummissjoni Ewropea adottat żewġ
proposti għal regoli ġodda biex tħarrax il-ġlieda kontra
t-traffikar tal-bnedmin u l-abbuż sesswali fuq it-tfal, l-isfruttament
sesswali u l-pornografija tat-tfal. Dawn il-proposti ġodda
jissostitwixxu leġiżlazzjoni eżistenti li ilha fis-seħħ
mill-2002 u l-2004 rispettivament. Il-proposti ġodda se jiggarantixxu
l-konverġenza sħiħa mal-ogħla standards Ewropej, jipprovdu
livell aħjar ta' għajnuna għall-vittmi u azzjoni eħrex
kontra dawk il-kriminali responsabbli mill-abbuż sesswali u t-traffikar ta'
tfal. Il-proposta tittratta wkoll it-teknoloġiji fiċ-ċiberspazju
li qegħdin jinbidlu b'pass mgħaġġel.
Il-Viċi-President Barrot, responsabbli mill-Ġustizzja,
il-Libertà u s-Sigurtà qal: "Irridu nibnu UE li tassew tkun
kapaċi tħares lill-aktar ċittadini vulnerabbli mill-aktar delitti
terribbli. Meta nsemmu t-traffikar tal-bnedmin aħna nkunu qegħdin
nirreferu għal nisa u bniet iddegradati għal skjavitù sesswali,
tfal imsawta u trattati ħażin, imġiegħla jittallbu u
jisirqu, żgħażagħ imġiegħla jaħdmu
f'kundizzjonijiet tal-biża' għal salarji baxxi immens. Meta nitkellmu
dwar l-abbuż sesswali fuq it-tfal u l-isfruttament sesswali, inkunu
qegħdin nitkellmu dwar reati orribbli fuq tfal li jħallu feriti fondi
u tbatija tul ħajjithom kollha."
Fatti u ċifri ewlenin
Skont l-Organizzazzjoni Internazzjonali tax-Xogħol, fuq livell globali,
1.225 miljun ruħ huma traffikati bejn pajjiż u ieħor jew
fil-pajjiż tagħhom stess. Bosta vittmi tat-traffikar huma sfruttati
għall-prostituzzjoni (43%) jew għax-xogħol (32%). Fir-rigward
tal-isfruttament sesswali kummerċjali, il-maġġoranza assoluta
(98%) huma nisa u bniet. Miċ-ċifri disponibbli tista' ssir stima li
kull sena għadd ta' mijiet ta' eluf ta' persuni huma ttrafikati lejn l-UE
jew fl-UE nfisha. 
L-istudji jimplikaw li minoranza sinifikanti ta' tfal fl-Ewropa, bejn
l-10% u l-20% bħala stima xjentifika informata, se jġarrbu
attakki sesswali matul it-tfulija tagħhom.
Fl-2008 nstabu aktar minn 1000 websajt b'kontenut kummerċjali, u 500
websajt oħra b'kontenut mhux kummerċjali, ta' abbuż fuq tfal, li
71% minnhom jinsabu fl-Istati Uniti. Huwa stmat li madwar 20% tal-websajts
b'pornografija tat-tfal mhumiex kummerċjali (l-aktar Peer-to-Peer
(P2P)). 
Huwa stmat li madwar 20% ta' min iwettaq reat sesswali fuq medja
(b'differenzi kbar bejn profili differenti ta' min iwettaq ir-reat)
jerġgħu jwettqu reati wara l-kundanna.
Il-proposti l-ġodda
Iż-żewġ proposti għal Deċiżjonijiet Qafas
tal-Kunsill jobbligaw lill-pajjiżi tal-UE li jaġixxu fuq it-tliet
fronti tal-prosekuzzjoni kriminali, tal-ħarsien tal-vittmi u
tal-prevenzjoni tar-reati.
Il-proposta għall-ġlieda kontra t-traffikar tal-bnedmin
tqarreb leġiżlazzjonijiet u penali nazzjonali, u tiżgura li min
iwettaq ir-reati jitressqu quddiem il-ġustizzja anke jekk jikkommettu reati
f'pajjiżi barranin. Tippermetti lill-pulizija li jużaw
interċettazzjonijiet telefoniċi, is-smigħ sigriet u għodod
oħra simili li jintużaw fil-ġlieda kontra l-kriminalità
organizzata. Il-vittmi se jirċievu akkomodazzjoni u kura medika u, jekk
meħtieġ, protezzjoni mill-pulizija biex b'hekk ikunu jistgħu
jirkupraw mis-sitwazzjoni traġika li jkunu fiha u biex ma
jibżgħux jixhdu kontra min ikun ikkommetta reat fil-konfront
tagħhom. Huma se jitħarsu mit-trawmatizzazzjoni ulterjuri matul
il-proċedimenti kriminali, ikkawżata pereżempju minn mistoqsijiet
fid-dettall dwar l-esperjenza b'rabta mal-isfruttament sesswali li jkunu
mġiegħla jesperjenzaw. Il-vittmi ser jingħataw għajnuna
legali bla ħlas matul il-proċedimenti inkluż biex jitolbu kumpens
finanzjarju. Il-proposta tinkoraġġixxi sanzjonijiet kontra klijenti
ta' persuni mġiegħla joffru servizzi sesswali u kontra dawk li
jimpjegaw u jisfruttaw il-persuni traffikati. Il-proposta tistabbilixxi wkoll
entitajiet indipendenti li jwettqu monitoraġġ tal-implimentazzjoni ta'
dawn l-azzjonijiet.
Il-proposta għall-ġlieda tal-abbuż sesswali u
l-isfruttament sesswali tat-tfal tagħmilha aktar faċli li
jittieħdu azzjonijiet punittivi fuq dawk li jabbużaw mit-tfal billi
tipprovdi għal sanzjonijiet kriminali kontra forom ġodda ta'
abbuż bħall-'grooming' - tfal li jiġu mħajra permezz
tal-internet u wara jiġu abbużati, l-użu ta' pornografija
tat-tfal mingħajr ma jitniżżlu fajls jew għal min
iġiegħel lit-tfal f'pożi sesswali quddiem webcams. It-"turisti
għal skopijiet sesswali" li jivjaġġaw f'pajjiżi oħrajn
biex jabbużaw mit-tfal ser jiffaċċjaw prosekuzzjoni meta
jirritornaw lura lejn pajjiżhom. It-tfal li jisfaw vittmi ser ikunu
jistgħu jixhdu fil-qorti mingħajr ma jkollhom jikxfu l-identità
tagħhom quddiem l-akkużat biex jinħelsu minn trawma addizzjonali
u se jkunu megħjuna minn avukat mingħajr ħlas. Kull akkużat
għandu jkun ivvalutat fuq bażi individwali u jkollu aċċess
għal trattament partikolari għalih biex ma jerġax jitħalla
jwettaq abbużi. Il-projbizzjoni minn attivitajiet li jinvolvu kuntatt ma'
tfal imposti fuq min iwettaq ir-reat għandha tkun effettiva mhux biss
fil-pajjiż tal-kundanna iżda madwar l-UE kollha. Se jiġu
żviluppati sistemi li jimblukkaw il-websajts li jkun fihom pornografija
tat-tfal.
Il-proposti se jkunu diskussi fil-Kunsill tal-Ministri tal-UE u ladarba
jiġu approvati għandhom jiġu tradotti
fil-leġiżlazzjonijiet nazzjonali.
Il-Viċi-President Barrot ikkonkluda: "Il-messaġġ tagħna
huwa ċar. Dawk ir-reati li jaqsmu l-fruntieri huma inaċċettabbli.
L-Ewropa se tkompli tistabbillixxi l-ogħla u l-aktar standards
ambizzjużi fil-ġlieda kontra dawn ir-reati".
