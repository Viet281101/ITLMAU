IP/09/310
Brussell, 24 ta' Frar 2009Il-Kummissjoni żżid
il-flessibbiltà tal-fondi strutturali bi tweġiba għall-kriżi
finanzjarjaBi tweġiba għall-kriżi finanzjarja u
ekonomika, il-Kummissarju tal-Politika Reġjonali, Danuta Hübner
ħabbret pakkett ta' deċiżjonijiet mill-Kummissjoni Ewropea li
għandhom l-għan li jagħtu lill-Istati Membri aktar
flessibbiltà fl-użu li jagħmlu tal-fondi
strutturali. Il-bidliet se jestendu d-data tal-għeluq
għall-pajjiżi tal-UE biex jużaw l-allokazzjonijiet tagħhom
mill-perjodu ta' finanzjament 2000-2006 u jassiguraw li kull ewro disponibbli
jkun jista' jintuża għall-effett massimu tiegħu.
F'kummenti li tat dwar id-deċiżjonijiet biex tkun estiża
d-data tal-għeluq għal proġetti u pagamenti b'sitt xhur
sat-30 ta' Ġunju 2009, il-Kummissarju Hübner qalet:
"L-isforzi kollha tagħna qed ikunu mobilizzati biex ikun assigurat li
kull ewro mill-fondi strutturali jintefaq b'mod effiċjenti. Aħna qed
naddattaw il-Politika ta' Koeżjoni biex tittratta r-realtajiet
ekonomiċi ġodda u biex tippermetti lill-Istati Membri li jisfruttaw
kemm jistgħu l-investiment tal-UE bħala rimedju eċċellenti
għal kontra l-kriżi." 
Estiża d-data tal-għeluq għal erba' fondi
strutturali
Wara stedina mill-Kummissjoni, l-Istati Membri talbu estenzjoni
għall-perjodu ta' eliġibbiltà għall-finanzjament għal
385 mill-555 programm tal-Politika ta' Koeżjoni tal-2000-2006, fejn
il-fondi kienu għadhom ma ġewx użati kollha. Il-perjodu
eliġibbli għall-estenzjoni jikkonċerna l-erba' fondi strutturali
li kienu fis-seħħ dak iż-żmien: Il-Fond Ewropew
għall-Iżvilupp Reġjonali (FEŻR), il-Fond Soċjali
Ewropew (FSE), il-Fond Ewropew ta' Gwida u Garanzija Agrikola (EAGGF) u
l-Istrument Finanzjarju għal Gwida fis-Sajd (FIFG).
Din il-flessibbiltà se tgħin lill-Istati Membri u lir-reġjuni
biex jimplimentaw u jiffinalizzaw aktar proġetti. Il-Kummissjoni qed
tħeġġiġhom biex jiffukaw fuq setturi u miżuri li
'jroddu lura ħafna', bħal investiment fl-effiċjenza
fl-enerġija biex jinħolqu impjiegi li jirrispettaw l-ambjent u tkun
iffrankata l-enerġija, u appoġġ għal teknoloġiji nodfa
biex jingħataw spinta setturi bħall-industriji tal-kostruzzjoni u
tal-karozzi.
Flessibbiltà ħames darbiet aktar
Il-Kummissjoni adottat ukoll miżura biex tagħti lill-Istati Membri
u lir-reġjuni aktar flessibbiltà fl-allokazzjoni ta' finanzjament
għal prijoritajiet differenti. Sa issa, l-awtoritajiet amministrattivi
kellhom marġini ta' 2 % ta' flessibbiltà jekk ikunu jridu
jittrasferixxu l-finanzjament bejn dawk li jissejħu 'assi ta'
prijorità' li jiddefinixxu l-oqsma strateġiċi ta' nfiq ta' kull
programm operattiv tal-Politika ta' Koeżjoni. 
"Il-qagħda li ninsabu fiha bħalissa hija differenti mill-ambjent
ekonomiku fis-sena 2000, meta kienu miftiehma l-prijoritajiet. B'għarfien
għaċ-ċirkostanzi eċċezzjonali li qed iħabbtu
wiċċhom magħhom l-Istati Membri, il-Kummissjoni ddeċidiet li
żżid b'ħames darbiet aktar il-flessibbiltà bejn
il-prijoritajiet, minn 2 sa 10 %. Dan se jgħin lill-Istati Membri biex
jimmiraw il-finanzjament li baqa' fejn l-impatt huwa l-akbar," ikkummentat
il-Kummissarju Hübner.
Nota għall-edituri
Il-Kummissjoni qed teżamina l-possibbiltajiet kollha biex
iżżid u tħaffef l-investiment tal-Komunità u biex
tiffaċilita t-trasferimenti finanzjarji lill-Istati Membri u. bħala
konsegwenza, lill-benefiċjarji finali tal-fondi strutturali. F'dan
il-kuntest, kienu adottati jew jinsabu biex ikunu adottati għadd ta'
proposti leġiżlattivi u miżuri mhux leġiżlattivi li
jikkonċernaw kemm il-perjodu ta' programmazzjoni ta' qabel u dak attwali
(2007-2013) (ara MEMO/08/740).
Il-finanzjament totali allokat lill-Istati Membri fil-perjodu baġitarju
2000-2006 kien ta' EUR 257 biljun. Sa issa, tħallsu
EUR 225 biljun – 87.5 % tat-total. L-Istati Membri issa
jistgħu jagħmlu ħlasijiet għal dan il-perjodu
sat-30 ta' Ġunju 2009. Id-data tal-għeluq
għall-ħlasijiet tal-Fond ta' Koeżjoni mill-perjodu 2000-2006 hija
fil-biċċa l-kbira tal-każijiet l-aħħar tal-2010.
http://ec.europa.eu/regional_policy/funds/recovery/
