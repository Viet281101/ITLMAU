IP/09/642
Brussell, is-27 ta’ April 2009Ir-Rapport Barca: Il-Kummissarju
Danuta Hübner u Fabrizio Barca jippreżentaw proposti ta’ riforma
għall-Politika ta’ Koeżjoni tal-UEDanuta Hübner, il-Kummissarju Ewropew
għall-Politika Reġjonali, u Fabrizio Barca, id-Direttur
Ġenerali fil-Ministeru tal-Finanzi u l-Ekonomija tal-Italja, illum
ippreżentaw is-sejbiet tar-“Rapport Barca – aġenda
għal Politika ta’ Koeżjoni riformata". Ir-rapport, mitlub
mill-Kummissarju, jistabbilixxi r-raġunijiet għall-Politika ta’
Koeżjoni Ewropea u jagħmel rakkomandazzjonijiet għal riforma
komprensiva bbażata fuq għaxar “pilastri”. Il-proposti
ta’ Dr Barca ġew żviluppati f’indipendenza sħiħa
mill-Kummissjoni, bil-kontribut ta’ esperti akkademiċi u
uffiċjali tal-Istati Membri wara serje ta’ laqgħat matul l-2008.
Ir-rapport huwa parti minn proċess ta’ riflessjoni bir-reqqa dwar
il-futur tal-politika wara l-2013, li nbeda fl-2007 bir-Raba' Rapport dwar
il-Koeżjoni Ekonomika u Soċjali. 
Il-Kummissarju Hübner stqarret: “Ir-Rapport Barca jikkonferma
li l-Politika ta’ Koeżjoni hija pilastru ċentrali
tal-proċess ta’ integrazzjoni Ewropea. Huwa jirrikonoxxi li
r-reġjuni kollha għandhom ikunu jistgħu jirrealizzaw il-potenzjal
tagħhom f’termini ta’ żvilupp ekonomiku u li
ċ-ċittadini kollha għandhom jibbenefikaw mill-politika,
irrispettivament minn fejn jgħixu. Ir-rapport jikkonferma li r-riformi li
diġà ddaħħlu f’dawn l-aħħar ftit snin kienu
tajbin. Jippreżenta wkoll toroq ġodda u kuraġġużi li se
jwessgħu l-perspettiva tagħna tat-tiġdid tal-politika."
Fabrizio Barca enfasizza: “Ir-reviżjoni tal-fatti u t-teorija
mwettqa mir-rapport turi li l-Unjoni jeħtiġilha politika
għall-iżvilupp ekonomiku u soċjali li tkun adatta
għall-ħtiġijiet speċifiċi ta’ żoni
differenti ħafna. Din għandha tkun kapaċi ttejjeb
l-opportunitajiet u tindirizza l-isfidi li jiffaċċjaw
iċ-ċittadini tal-UE li jinħolqu mill-unifikazzjoni tas-swieq.
Jekk il-Politika ta’ Koeżjoni tiġi riformata, din tkun
tista’ twettaq dan kollu permezz ta’ metodoloġiji avvanzati,
konċentrazzjoni ikbar fuq ir-riżultati u tmexxija moderna fuq livelli
differenti.”
Fir-rapport, ir-rakkomandazzjonijiet għar-riforma huma bbażati fuq
għaxar “pilastri":
1: Konċentrazzjoni fuq il-prijoritajiet ewlenin 
Dr Barca jgħid li l-UE għandha tikkonċentra madwar 65 %
tal-finanzjamenti tagħha fuq tlieta jew erba’ prijoritajiet ewlenin,
u l-ishma tal-Istati Membri u r-reġjuni għandhom ivarjaw skont
il-ħtiġijiet u l-istrateġiji. Il-kriterji għall-allokazzjoni
tal-finanzjament għandhom jibqgħu fil-biċċa l-kbira kif
qegħdin issa (jiġifieri abbażi tal-PGD per capita).
Prijorità ewlenija waħda jew tnejn għandhom jindirizzaw
l-inklużjoni soċjali biex jippermettu l-iżvilupp ta’
“aġenda soċjali bbażata fuq it-territorju”. 
2: Qafas strateġiku ġdid 
Id-djalogu strateġiku bejn il-Kummissjoni u l-Istati Membri (jew
Reġjuni f’ċerti każijiet) għandu
jissaħħaħ u msejjes fuq Qafas ta’ Żvilupp
Strateġiku Ewropew, li jistipula prinċipji, indikaturi u miri
ċari għall-evalwazzjoni tar-riżultati.
3: Relazzjoni kuntrattwali ġdida, implimentazzjoni u
rappurtar
Il-Kummissjoni u l-Istati Membri għandhom jiżviluppaw tip ġdid
ta’ ftehim kuntrattwali (Kuntratt ta’ Żvilupp
Strateġiku Nazzjonali), iffukat fuq ir-rendiment u l-impenji
verifikabbli.
4: Tmexxija msaħħa għall-prijoritajiet
ewlenin
Il-Kummissjoni għandha tistabbilixxi ġabra ta’
"kundizzjonalitajiet” għall-istituzzjonijiet nazzjonali bħala
rekwiżit għall-allokazzjoni tal-fondi lil prijoritajiet
speċifiċi u għandha tevalwa l-progress fl-ilħiq tal-miri.5: Promozzjoni ta’ nfiq addizzjonali, innovattiv u
flessibbli
Il-Kummissjoni għandha ssaħħaħ il-prinċipju
ta’ “addizzjonalità”, li jiżgura li l-Istati Membri
ma jissostittwixxux l-infiq nazzjonali b’dak tal-UE, billi tiġi
stabbilita rabta diretta mal-Patt ta' Stabbilità u Tkabbir.
Jinħtieġ impenn kuntrattwali biex ikun żgurat li l-miżuri
jkunu innovattivi u jżidu l-valur.
6: Il-promozzjoni tal-isperimentazzjoni u l-mobilizzazzjoni tal-atturi
lokali 
Il-Kummissjoni u l-Istati Membri għandhom iħeġġu
l-isperimentazzjoni u bilanċ aħjar bejn il-ħolqien
tal-inċentivi għall-involviment lokali fil-politiki u l-prevenzjoni
tal-kontroll totali tal-politika mill-gruppi ta’ interess. 
7: Il-promozzjoni tal-proċess tat-tagħlim: lejn stima
tal-impatt prospettiva
Disinn u implimentazzjoni aħjar tal-metodi għall-istima ta’
x’kienu jkunu r-riżultati li kieku ma seħħitx
l-intervenzjoni jtejbu l-għarfien ta’ x’jaħdem u
fejn, u jkollhom effett dixxipplinarju meta l-azzjonijiet jiġu
ddiżinjati.
8: It-tisħiħ tar-rwol tal-Kummissjoni bħala ċentru
ta’ kompetenza  
L-iżvilupp ta’ għarfien iktar speċjalizzat
fil-Kummissjoni b'iktar koordinament bejn id-Direttorati Ġenerali biex
jikkorrispondi mar-rwol u d-diskrezzjoni akbar tal-Kummissjoni fil-politika. Dan
ifisser investiment sinifikanti fir-riżorsi umani u tibdiliet
organizzattivi.
9: L-indirizzar tat-treġija u l-kontroll finanzjarju 
Il-ksib ta’ effiċjenza ikbar fl-amministrazzjoni tal-Fondi
Strutturali permezz tal-aġenda attwali ta’ simplifikazzjoni u
l-kunsiderazzjoni ta’ modi oħrajn għat-tnaqqis tal-ispejjeż
u l-piż imposti fuq il-Kummissjoni, l-Istati Membri u
l-benefiċjarji.
10: It-tisħiħ tas-sistema politika ta’ kontrolli u
bilanċi ta’ livell għoli
Sistema iktar b’saħħitha ta’ kontrolli u bilanċi
bejn il-Kummissjoni, il-Parlament Ewropew u l-Kunsill, permezz tal-ħolqien
ta’ Kunsill formali għall-Politika ta’ Koeżjoni.
It-tħeġġiġ ta’ dibattitu kontinwu dwar il-kontenut,
ir-riżultati u l-impatt tal-Politika ta' Koeżjoni. 
Biex taqra r-rapport bis-sħiħ, kif ukoll id-dokumenti ta’
referenza, ikklikkja hawn: http://ec.europa.eu/regional_policy/policy/future/barca_en.htm
