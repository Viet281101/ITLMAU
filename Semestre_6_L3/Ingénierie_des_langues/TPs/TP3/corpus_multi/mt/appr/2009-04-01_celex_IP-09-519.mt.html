IP/09/519
Brussell, l-1 ta’ April 2009L-adattament għat-tibdil fil-klima:
l-Unjoni Ewropea jeħtiġilha tħejji għall-effetti li
ġejjinIl-Kummissjoni Ewropea llum ippreżentat White
Paper li fiha tiddeskrivi azzjonijiet meħtieġa biex l-Unjoni
tissaħħaħ fil-kapaċità tagħha li
tiffaċċa klima li qed tinbidel. Sejbiet riċenti jindikaw li
l-effetti tat-tibdil fil-klima se jaslu b’aktar ħeffa u jkunu aktar
severi milli kien indikat fir-rapport tal-2007 tal-Bord Intergovernattiv dwar
it-Tibdil fil-Klima. L-Ewropa mhijiex sejra taħrabhom dawn l-effetti, u
għalhekk jeħtiġilha tħejji ruħha biex
tiffaċċahom.  L-effett tat-tibdil fil-klima se jkollu
implikazzjonijiet differenti minn reġjun għal ieħor, u dan
ifisser li l-parti l-kbira tal-miżuri ta’ adattament se
jeħtiġilhom jittieħdu fuq il-livell nazzjonali u dak
reġjonali. Il-qafas li ppreżentat il-Kummissjoni jfassal
approċċ strateġiku f’żewġ fażijiet biex
nadattaw għall-effetti tat-tibdil fil-klima fl-UE, li jikkomplementa
l-azzjonijiet meħuda mill-Istati Membri permezz ta’ strateġija
integrata u koordinata.
Il-Kummissarju Ewropew għall-Ambjent, Stavros Dimas, qal:
“Il-gravità tat-tibdil fil-klima qed tikber u tikkawża dejjem
aktar tħassib ma’ kull sena li tgħaddi. Jeħtiġilna
naħdmu bla serħan biex innaqqsu l-emissjonijiet tal-karbonju, imma
anki bit-tnaqqis li aħna mpenjati li nwettqu fl-emissjonijiet, ma
nistgħux naħarbu xi grad ta’ tibdil fil-klima. Għalhekk
huwa essenzjali li nibdew minn issa naħdmu mal-gvernijiet, in-negozji u
l-komunitajiet biex niżviluppaw strateġija komprensiva ta’
adattament għall-UE, u niżguraw li dak l-adattament ikun integrat
fil-politiki ewlenin tal-Unjoni.”
Il-Kummissarju għall-Agrikoltura, Mariann Fischer Boel, qalet:
“L-agrikoltura Ewropea sejra ġġarrab il-qawwa kollha tal-effetti
tat-tibdil fil-klima. Lill-bdiewa nixtieq infehmhom ċar dwar l-isfidi li
sejrin jiffaċċaw, u rrid invara diskussjonijiet dwar passi
speċifiċi biex ngħinuhom jadattaw. B’mod partikolari, irrid
nara li nieħdu miżuri “bla xogħfa” li jħallu
frott ekonomiku u ambjentali tkun xi tkun ir-rotta li tieħu l-klima. Dawn
huma l-elementi ewlenin tad-dokument dwar l-agrikoltura u t-tibdil fil-klima li
kien adottat illum b’appoġġ tal-White Paper.”
Il-Kummissarju għas-Saħħa, Androula Vassiliou, qalet:
“Bit-tibdil fix-xejriet klimatiċi, jeħtiġilna noqogħdu
partikolarment attenti li nqawwu s-sorveljanza ta’ saħħet
il-bnedmin, l-annimali u l-pjanti. Barra minn hekk, huwa ta’ importanza
kruċjali li l-pjanijiet tas-saħħa għat-temp estrem
nintegrawhom fl-ippjanar ta’ tħejjija min-naħa tal-awtoritajiet
tas-saħħa. Jeħtiġilna wkoll niżguraw li l-effetti
tat-tibdil fil-klima fuq gruppi soċjali vulnerabbli jkunu vvalutati.
Il-kollaborazzjoni internazzjonali hija vitali biex dawn il-miri
nilħquhom.”
Il-Kummissarju għall-Affarijiet Marittimi u s-Sajd, Joe Borg, qal:
“Il-kosti tal-Ewropa u ż-żoni tal-baħar tagħha huma
minn tal-ewwel li jintlaqtu bl-effetti tat-tibdil fil-klima.
Jeħtiġilna nlestu rwieħna biex niffaċċaw l-isfidi li
ġejjin, bħalma huma t-tlugħ tal-livell ta’ wiċċ
il-baħar, l-għargħar kostali, l-impatt fuq it-turiżmu
mal-kosta u fuq il-portijiet u t-tbaħħir, kif ukoll fuq is-sajd. Ma
nistgħux niċħdu l-importanza tal-ekosistemi tal-kosta
għall-ekonomija tagħna. Illum, madwar 50% tal-popolazzjoni tal-Ewropa
tgħix fiż-żoni kostali, u għalhekk l-isforzi biex nadattaw
għat-tibdil fil-klima huma essenzjali u urġenti.”  
Qafas għall-azzjoni
Fil-50 sena li ġejjin, it-tibdil fil-klima x’aktarx ikollu
effetti fil-fond fuq setturi ekonomiċi importanti bħalma huma
l-agrikoltura, l-enerġija, it-trasport, l-ekosistemi, it-turiżmu u
s-saħħa. Se jaffattewa wkoll il-familji u l-individwi, l-azjendi u
ċerti setturi tas-soċjetà, partikolarment ix-xjuħ,
il-persuni b’diżabbiltà u dawk bi dħul baxx.
Il-White Paper tippreżenta qafas li fih l-Unjoni Ewropea u l-Istati
Membri tagħha jistgħu jħejju għall-effetti tat-tibdil
fil-klima.  L-ewwel fażi tal-istrateġija se tibqa’
għaddejja sal-2012, u sejra tixħet is-sisien għat-tħejjija
ta’ strateġija komprensiva tal-UE għall-adattament mill-2013 'il
quddiem. Se tiffoka fuq it-tkattir tal-għarfien tagħna dwar it-tibdil
fil-klima, dwar miżuri possibbli ta’ adattament, u dwar kif
l-adattament jista’ jkun integrat f’politiki ewlenin tal-UE.
Jeħtieġ li d-deċiżjonijiet dwar kif nadattaw bl-aħjar
mod jissejsu fuq analiżi xjentifika u ekonomika soda, imma l-kontenut u
d-disponibbiltà tal-informazzjoni jvarjaw bil-kbir minn reġjun
għal ieħor.  Id-dokument jiddeskrivi l-ħtieġa għal
Mekkaniżmu ta’ Skambju li permezz tiegħu isir qsim ta’
informazzjoni dwar ir-riskji u l-effetti tat-tibdil fil-klima, flimkien mal-aqwa
prattiki. 
L-effetti tat-tibdil fil-klima sejrin ivarjaw minn reġjun għal
ieħor, filwaqt li ż-żoni kostali, dawk tal-muntanji u l-pjanuri
tal-għargħar se jkunu vulnerabbli b’mod partikolari. Huwa
għalhekk li l-parti l-kbira tal-miżuri ta’ adattament sejrin
jitwettqu jew fuq livell nazzjonali jew inkella fuq dak reġjonaIi. Ir-rwol
tal-Unjoni Ewropea se jkun li dawn l-isforzi tirfidhom permezz ta’
approċċ integrat u koordinat, b’mod speċjali fi
kwistjonijiet u politiki transkonfinali li huma integrati bil-kbir fil-livell
tal-UE. Naturalment, l-adattament għat-tibdil fil-klima se
jeħtieġlu jkun fil-qofol tal-politiki kollha tal-UE. Jeħtieġ
ukoll li l-adattament ikun parti prominenti fil-politiki esterni tal-Unjoni,
biex din tgħin lil dawk il-pajjiżi li l-aktar jintlaqtu u tikkoopera
ma’ pajjiżi sħab fuq kwistjonijiet internazzjonali
tal-adattament.
Il-Kummissjoni llum ukoll qed tippreżenta tliet dokumenti ta’
diskussjoni dwar kwistjonijet li jirrigwardaw l-ilma, il-kosti, l-ibħra,
l-agrikoltura u s-saħħa, abbażi tal-qafas mogħti fil-White
Paper.
Adattament u taffija, żewġ uċuħ tal-istess
munita
L-Unjoni Ewropea tinsab determinata li tieħu azzjoni rapida biex tnaqqas
l-emissjonijiet tagħha ta’ gassijiet serra. Iżda t-taffija
tat-tibdil fil-klima permezz tat-tnaqqis tal-emissjonijiet ta’ gassijiet
serra mhuwiex biżżejjed. Magħha jeħtieġ li jkun hemm
risposta komplementari fiż-żmien qasir. Il-konsegwenzi tat-tibdil
fil-klima mistennija li jkunu aktar sostanzjali milli kien maħsub, u sejrin
iseħħu jkunu xi jkunu l-miżuri ta’ taffija li jiġu
implimentati. 
Dawn l-effetti l-Ewropa jeħtiġilha tittrattahom. L-Ewropa
għandna bżonn miżuri biex tqawwi l-kapaċitajiet tas-sistemi
naturali u umani li jassorbu l-effetti tat-tibdil fil-klima. Politiki ta’
adattament qed jitwettqu fl-UE, imma spiss ikunu implimentati biċċa
biċċa u biss fi wħud mill-Istati Membri. 
Azzjoni fil-ġejjieni
Il-Kummissjoni sejra twaqqaf Grupp ta’ Tmexxija dwar l-Effetti u
l-Adattament (Impact and Adaptation Steering Group, IASG). Se jkun magħmul
minn rappreżentati mill-Istati Membri involuti fit-tfassil tal-programmi
nazzjonali u reġjonali ta’ adattament, u sejjer jikkonsulta ma’
rappreżentanti tas-soċjetà ċivili u l-komunità
xjentifika. Se jkollu l-appoġġ ta’ gruppi tekniċi ta’
ħidma, inkluż wieħed dwar l-agrikoltura. Sal-2011, il-Kummissjoni
sejra tistabbilixxi Mekkaniżmu ta’ Skambju għall-qsim
tal-innformazzjoni dwar l-effetti tat-tibdil fil-klima.
Aktar tagħrif
Is-sit tal-internet tal-Kummissjoni dwar l-adattament għat-tibdil
fil-klima (bl-Ingliż)
http://www.ec.europa.eu/environment/climat/adaptation/index_en.htmIs-sit tal-internet tal-Kummissjoni dwar l-agrikoltura u t-tibdil fil-klima
(bl-Ingliż)
http://ec.europa.eu/agriculture/climate_change/index_en.htmIr-Rapport tal-EEA Nru 4/2008 (bl-Ingliż): Impacts of Europe's
changing climate – 2008 indicator-based assessment
http://www.eea.europa.eu/publications/eea_report_2008_4/
