IP/09/182
Brussell, 29 ta' Jannar 200920 Stat Membru għadhom mhumiex konformi
mal-leġiżlazzjoni Komunitarja li tippromwovi l-effiċjenza
fl-użu tal-enerġija.Illum, il-Kummissjoni bagħtet Opinjoni
Motivata lil għoxrin Stat Membru li naqsu milli jikkomunikaw
it-traspożizzjoni tad-Direttiva dwar is-Servizzi
tal-Enerġija[1].
Id-Direttiva hija mmirata lejn it-tisħiħ u t-titjib
tal-effiċjenza fl-użu aħħari tal-enerġija billi
tipprovdi qafas ta’ inċentivi u ta’ servizzi
tal-enerġija.
Minkejja ittra ta’ tqegħid fil-mora mibgħuta lill-Istati
Membri kkonċernati f’Lulju 2008, dawn għadhom ma għarrfux
lill-Kummissjoni dwar it-traspożizzjoni sħiħa tad-Direttiva
fil-leġiżlazzjoni nazzjonali. Il-Kummissjoni għalhekk fetħet
it-tieni stadju tal-proċedura ta’ ksur kontra l-Belġju,
il-Bulgarija, Ċipru, ir-Repubblika Ċeka, il-Finlandja,
il-Ġermanja, il-Greċja, l-Ungerija, l-Irlanda, il-Latvja, il-Litwanja,
il-Lussemburgu, l-Olanda, il-Polonja, il-Portugall, ir-Rumanija, is-Slovenja,
is-Slovakkja, l-Iżvezja u r-Renju Unit.
Id-Direttiva tistabbilixxi qafas li fih l-Istati Membri jistgħu
joħolqu klima ta’ negozju u infrastruttura għall-effiċjenza
fl-użu tal-enerġija madwar l-ekonomija kollha. Id-Direttiva tapplika
għas-setturi tal-bini, it-trasport, l-agrikoltura u l-industrija.
Toħloq ukoll il-kundizzjonijiet għall-iżvilupp u l-promozzjoni
ta’ suq għas-servizzi tal-enerġija u għat-twassil ta’
miżuri oħra għat-titjib tal-effiċjenza fl-użu
tal-enerġija billi tindirizza r-rwol tad-distributuri tal-enerġija,
il-finanzjament tal-miżuri għall-iffrankar tal-enerġija, ir-rwol
eżemplari tas-settur pubbliku u l-importanza tad-disponibbiltà
tal-informazzjoni.
L-impenn tal-Istati Membri fil-livell politiku favur l-effiċjenza
fl-użu tal-enerġija jeħtieġ li jkun sostnut b’azzjoni
ġuridika fil-livell nazzjonali.
[1] Id-Direttiva 2006/32/KE
tal-Parlament Ewropew u tal-Kunsill tal-5 ta' April 2006 dwar l-effiċjenza
fl-użu finali ta'l-enerġija u dwar servizzi ta' enerġija u li
tħassar id-Direttiva tal-Kunsill 93/76/KEE
