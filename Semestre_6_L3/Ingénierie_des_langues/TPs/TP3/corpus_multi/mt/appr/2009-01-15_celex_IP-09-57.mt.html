IP/09/57
Brussell, il-15 ta’ Jannar 2009Is-suq tal-ħalib: Il-Kummissjoni
tipproponi miżuri addizzjonali sabiex tgħin lis-settur
tal-ħalibWara l-waqgħa fil-prezzijiet tal-ħalib u
tal-prodotti tal-ħalib, il-Kummissarju għall-Agrikoltura Mariann
Fischer Boel illum stqarret li ser tintroduċi miżuri
ġodda biex tappoġġa s-suq. Il-ġimgħa d-dieħla
l-Kummissjoni se tintroduċi mill-ġdid ir-rifużjonijiet fuq
l-esportazzjoni tal-butir, il-ġobon u t-trab tal-ħalib sħiħ
u xkumat. Meta x-xiri ta' intervent għall-butir u s-SMP jibda f'Marzu,
il-Kummissjoni timpenja ruħha li, fejn meħtieġ, tixtri aktar
mill-kwantitajiet predeterminati permezz ta' offerti regolari. F’Novembru,
il-Kummissjoni reġgħet introduċiet ħżin privat
għall-butir b’effett mill-1 ta' Jannar 2009 -
inkluż għall-butir prodott f’Diċembru. Dan introduċa
ħżin privat iktar kmieni minn dak li normalment jiġri."Il-gravità tal-waqgħa tal-prezzijiet tal-ħalib tul dawn
l-aħħar xhur ħalliet lil ħafna mistagħġba," qalet
il-Kummissarju Fischer Boel. "Tkellimt ma’ ħafna produtturi meta kont
qed nivvjaġġa lejn Stati Membri differenti u l-ansjetà
tagħhom tidher ċara. Issa huwa l-waqt biex l-Unjoni Ewropea
tagħtihom daqqa t’id. Miżuri introdotti fil-Kontroll
tas-Saħħa jagħtu imbuttatura importanti lis-settur
tal-ħalib, imma issa għandna bżonn nagħmlu xi ħaġa
għax il-Kontroll tas-Saħħa ser japplika biss mill-istaġun li
jmiss. Tassew nemmen li l-miżuri li qed nipproponi llum se jgħinu ferm
biex jistabilizzaw is-suq tal-ħalib." 
Wara ż-żieda mhux mistennija fil-prezz tal-ħalib u
tal-prodotti tal-ħalib fl-2007 u fil-bidu tal-2008, is-sitwazzjoni
tas-settur tal-ħalib issa reġgħet għal kollox lura kif
kienet. Bi provvisti ikbar fis-suq dinji u domanda inqas fis-suq intern,
il-prezzijiet tas-suq tal-prodotti tal-ħalib kellhom jitraħħsu
sew tant li spiċċaw qrib il-livelli ta’ intervent jew
saħansitra taħthom. Naturalment, il-prezz imħallas
lill-produtturi tal-ħalib miexi bl-istess mod hekk li diġà
ġie rreġistrat roħs sostanzjali fil-prezz u probabbli għad
irid jiġi reġistrat iktar roħs. 
F’dak li għandu x’jaqsam mal-intervent, ix-xiri tal-butir u
tal-ħalib xkumat tat-trab għandu jissokta
fl-1 ta’ Marzu (bil-produzzjoni li tkompli minn Frar tkun
eliġibbli) u jibqa' disponibbli sal-aħħar ta' Awwissu. L-ewwel
30 000 tunellata ta’ butir u 109 000 tunellata ta’
ħalib xkumat tat-trab se jinbiegħu għal prezz determinat minn
qabel (il-prezz ta’ intervent). Nistennew li din il-kwantità
ta’ butir tittieħed kemmxejn malajr u konsegwentament ikun
neċessarju li s-suq ikun appoġġjat meta jinqabeż dan
il-limitu. Kif kien deċiż fil-Kontroll tas-Saħħa,
jistgħu jiġu aċċettati kwantitajiet oħra bi prezzijiet
li jiġu ffissati permezz ta’ offerti li joħorġu kull
ħmistax. Il-Kummissarju Fischer Boel staqsiet lis-servizzi sabiex
iħejju għal deċiżjoni li trid tiġi ppreżentata
lill-Kumitat ta’ Ġestjoni sabiex tinfetaħ din
il-faċilità, dejjem jekk jintlaħaq il-limitu ta’ 30,000 fuq
il-butir jew ta’ 109 000t għall-ħalib xkumat tat-trab,
sabiex tiġi evitata kwalunkwe sospensjoni ta’ intervent waqt dan
il-perjodu ta’ roħs fil-prezzijiet.
Fir-rigward tar-rifużjonijiet fuq l-esportazzjoni, issa huwa l-waqt li
dan l-istrument jerġa’ jiġi riattivat. Perjodu twil mhux
ħażin ta’ prezzijiet għoljin fis-suq dinji wassalna sabiex
nissospendu rifużjonijiet fuq l-esportazzjoni sa minn Ġunju tal-2007.
Bil-prezzijiet tas-suq dinji li jinsabu inqas mill-prezzijiet ta’
intervent u tas-suq tal-UE, l-esportaturi tagħna ma għadhomx
jistgħu jikkompetu. Din is-sitwazzjoni hija aggravata minħabba
d-diffikultajiet li diġà jeżistu għall-esportaturi
tagħna li joħorġu mill-kriżi finanzjarja/tal-kreditu.
Ir-rifużjonijiet tal-esportazzjoni se jkunu attivati mhux biss
għall-butir u għall-ħalib xkumat tat-trab imma wkoll
għall-prodotti l-oħra kollha tal-ħalib li kienu eliġibbli
fl-imgħoddi, speċjalment il-ħalib sħiħ tat-trab u
l-ġobon. Ir-rifużjonijiet għall-butir u għall-ħalib
xkumat tat-trab huma ffissati permezz ta’ sejħa li jmiss
għat-tfigħ ta’ offerti li għandha tkun deċiża
l-ġimgħa d-dieħla. Is-sejħiet għall-offerti se
jkunu iktar spissi minn darba sa darbtejn fix-xahar sabiex titjieb
l-effiċjenza tas-sistema.
Kif kien isir fl-imgħoddi, l-użu tar-rifużjonijiet fuq
l-esportazzjoni se jkun applikat skont id-drittijiet u l-obbligi taħt
l-Organizzazzjoni Dinjija tal-Kummerċ (WTO). Il-livell speċifiku ta'
rifużjonijiet, għandu jiddependi mill-offerti li nirċievu
min-negozjanti u għandu jkun iġġudikat skont il-kriterji
oġġettivi tas-soltu sabiex ikun żgurat li r-rifużjonijiet
jingħataw biss fejn meħtieġ.
B’dawn il-miżuri, il-Kummissjoni għandha l-ħsieb li
tibgħat sinjal ċar lill-produtturi u lill-industrija tal-ħalib li
l-Kummissjoni hija lesta tagħmel użu sħiħ mill-istrumenti
tagħna li huma disponibbli sabiex issostni d-dħul mis-suq u
tal-produtturi.
