IP/09/390
Brussell, il-11 ta’ Marzu 2009Sikurezza marittima għall-prevenzjoni
aħjar tal-inċidenti marittimiWara l-ftehim li ntlaħaq bil-proċedura
ta’ konċiljazzjoni f’Diċembru li għadda, il-Parlament
Ewropew, fuq il-parir tal-Kunsill,
fl-11 ta' Marzu 2009 approva definittivament
it-tielet pakkett ta’ miżuri għas-sikurezza marittima."Ninsab partikolarment sodisfatt bil-ftehim li ntlaħaq bejn il-Parlament
u l-Kunsill. Dan huwa pass kbir ’il quddiem għall-prevenzjoni
aħjar tal-inċidenti marittimi u ż-żieda
fir-responsabbiltà tal-operaturi kollha fis-settur" saħaq il-Viċi
President Taljan. Huwa żied "Dan il-pakkett jikkonsolida u
jaġġorna l-leġiżlazzjoni Ewropea eżistenti u
jirrappreżenta tweġiba għat-tħassib li qiegħed dejjem
jikber fost iċ-ċittadini tagħna."
Għalhekk, l-Unjoni Ewropea se jkollha sistema għal kollox rinovata
ta’ kif tikkontrolla l-bastimenti fil-portijiet. Din is-sistema se
tippermetti spezzjonijiet fuq il-bastimenti b'mod sistematiku u iktar spissi
għal dawk il-bastimenti meqjusa li huma ta’ riskju. Se tippermetti
wkoll li l-agħar bastimenti ma jitħallewx ikollhom aċċess
għall-portijiet Ewropej.
Ir-regoli li jippermettu l-għoti tar-rikonoxximent Ewropew
lill-entitajiet li għandhom is-setgħa jiċċertifikaw
il-bastimenti f’isem l-Istati Membri se jkunu iktar effiċjenti.
L-entitajiet ta’ klassifikazzjoni se jkunu mitluba jaħdmu skont
standards mill-iktar stretti. Is-sistema ta’ sanzjonijiet finanzjarji minn
naħa, u l-awtorità li tikklassifika s-sistemi tagħhom
tal-kontroll tal-kwalità minn oħra se jkunu ta’ għajnuna
f’dan il-qasam.
L-għodod għas-sorveljanza tat-traffiku tul il-kosti Ewropej se
jiġu pperfezzjonati. Is-sistema SafeSeaNet minn issa ’l quddiem se
tkun l-uniku strument għall-iskambju elettroniku tad-dejta dwar it-traffiku
marittimu bejn l-Istati Membri.  Se jitwaqqaf ċentru Ewropew
għas-sorveljanza tal-bastimenti li jbaħħru fuq distanzi twal.
Il-bastimenti tas-sajd se jkunu mħarsa aħjar kontra l-ħabtiet.
Għandu jkun hemm garanzija tal-indipendenza tad-deċiżjonijiet 
dwar jekk bastimenti bil-ħsara għandhomx jidħlu f’postijiet
ta’ rifuġju.
It-tmexxija tal-inkjesti wara l-inċidenti għandha tkun indipendenti
wkoll. B’metodoloġija komuni tal-inkjesti u t-twaqqif ta’
dejtabejż ta' strumenti solidi, se jkun jista’ jiġi garantit
l-akkwist ta’ esperjenza imprezzabbli, biex jiġu evitati
l-inċidenti fil-ġejjieni.
Il-prevenzjoni tal-inċidenti hija wkoll, u fuq kollox,
responsabbiltà tal-awtoritajiet tal-pajjiżi li l-bastimenti jtajru
l-bandiera tagħhom. Dawn għandhom jiġu vverifikati skont
il-mudell miftiehem fl-Organizzazzjoni Marittima Internazzjonali u għandu
jkollhom ċertifikazzjoni tal-kwalità.
Għall-bastimenti kollha li jidħlu fil-portijiet Ewropej se jkun
obbligatorju li jkollhom polza ta’ assikurazzjoni. U din l-assikurazzjoni
għandha tkopri l-ogħla limiti ta’ responsabbiltà, li huma
stipulati fil-Konvenzjoni tal-Organizzazzjoni Marittima Internazzjonali dwar
il-limitazzjoni tar-responsabbiltà tas-sidien tal-bastimenti kif emendata
mill-Protokoll tal-1996 ("LLMC 96").  Bl-istess mod, għalkemm sal-lum din
il-Konvenzjoni ma tkoprix iktar minn 20% tal-flotta internazzjonali,
il-bastimenti kollha li jidħlu fil-portijiet tagħna se jkollhom
jirrispettaw dawn ir-regoli.
Fl-aħħarnett, is-sistema tar-responsabbiltà u
tal-assikurazzjoni pprovduta permezz ta’ konvenzjoni internazzjonali li
ntlaħaq qbil dwarha fil-kuntest tal-Organizzazzjoni Marittima
Internazzjonali (il-Konvenzjoni ta’ Ateni dwar it-trasport
tal-passiġġieri u l-bagalji tagħhom bil-baħar)
idaħħlet fil-liġi Ewropea. Dan ifisser li sa mhux aktar tard minn
4 snin oħra, iċ-ċittadini li jivvjaġġaw madwar
id-dinja għandhom igawdu mill-istess tip ta’ protezzjoni
sodisfaċenti. Min-naħa l-oħra din il-protezzjoni se tkun
estiża progressivament għall-vjaġġi fl-istess
pajjiż.
Ara wkoll MEMO/09/105
