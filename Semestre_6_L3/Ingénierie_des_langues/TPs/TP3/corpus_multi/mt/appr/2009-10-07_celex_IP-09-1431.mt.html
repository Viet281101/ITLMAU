IP/09/1431  Brussell, is-7 ta’ Ottubru 2009  Ninvestu fil-futur : Il-Kummissjoni titlob għal investiment addizzjonali ta' €50 biljun fit-teknoloġiji b'livell baxx ta' karbonju  Il-Kummissjoni Ewropea talbet lill-awtoritajiet pubbliċi, lill-kummerċ u lir-riċerkaturi biex jingħaqdu fi sforz sabiex sal-2020 jiżviluppaw it-teknoloġiji meħtieġa ħalli jiġi indirizzat it-tibdil fil-klima, tkun żgurata l-provvista tal-enerġija tal-UE u tiġi żgurata l-kompetittività tal-ekonomiji tagħna. Fi proposta dwar "l-investiment fl-iżvilupp tat-teknoloġiji tal-enerġija b'livell baxx ta' karbonju", il-Kummissjoni stimat li matul l-għaxar snin li ġejjin ser ikun meħtieġ investiment addizzjonali ta' €50 biljun fir-riċerka tat-teknoloġiji tal-enerġija. Dan ifisser kważi t-triplu tal-investiment annwali fl-Unjoni Ewropea, minn €3 għal €8 biljun. Dan jirrapreżenta pass 'il quddiem fl-implimentazzjoni tal-Pjan Strateġiku Ewropew għat-Teknoloġija tal-Enerġija (SET-Plan), il-pilastru teknoloġiku tal-politika tal-UE għall-enerġija u l-klima. Qegħdin jitqiesu sorsi differenti ta' finanzjament, minn setturi pubbliċi u privati fil-livell nazzjonali u tal-UE, li għandhom jintużaw b'mod koordinat kif ukoll jgħinu biex jimbuttaw 'il quddiem settur industrijali li qiegħed jikber b'rata mgħaġġla u biex jinħolqu l-impjiegi.  Il-Kummissarju tal-UE għax-Xjenza u r-Riċerka, Janez Potočnik, qal:  "Żieda fl-investiment fir-riċerka tat-teknoloġiji nodfa hija urġenti jekk l-Ewropa trid tasal sa Copenhagen u lil hinn b'mod aktar ekonomiku.  Bl-istimi tal-lum, il-Kummissjoni trid tagħmel is-SET Plan mezz li jipprojjettana f'ekonomija b'livell baxx ta' karbonju, ħaġa li hija possibbli biss jekk l-atturi pubbliċi u privati jipprovdu riżorsi b'mod koerenti.  Żieda llum fl-investimenti intelliġenti fir-riċerka hija opportunità biex jiġu żviluppati sorsi ġodda ta' tkabbir, nagħmlu l-ekonomiji tagħna ekoloġiċi u tiġi żgurata l-kompetittività tal-UE meta noħorġu mill-kriżi."  Il-Kummissarju għall-Enerġija Energy, Andris Piebalgs, qal:  "Rivoluzzjonijiet industrijali preċedenti wrew li t-teknoloġiji addattati jistgħu jibdlu għall-aħjar il-mod li ngħixu bih.  Illum għandna opportunità unika li nibdlu mudell enerġetiku msejjes fuq it-tniġġis, il-fjuwils fossilu skarsi u riskjużi, f'wieħed nadif, sostenibbli u anqas dipendenti.  Kollox jiddependi fuq l-għażla tat-teknoloġiji addattati ".  " L-investiment meħtieġ għall-iżvilupp ta' enerġiji ġodda u rinnovabbli jista' jinkiseb biss permezz ta' firxa wiesgħa ta' strumenti finanzjarji.  Il-Kummissjoni u l-BEI diġà żiedu b'mod sinifikanti l-finanzjar għal dan il-għan.  Iżda jeħtiġielna nimmobilizzaw aktar fondi mis-settur pubbliku u privat.  Qegħdin nipproponu li nsaħħu l-Faċilità tal-Kondiviżjoni tar-Riskju Finanzjarju, insostnu aktar il-kapital ta' riskju u niżviluppaw il-Marguerite u fondi oħra," qal Joaquin Almunia,Kummissarju għall-Affarijiet Ekonomiċi u Monetarji Teknoloġiji u attivitajiet ewlenin li se jiġu ffinanzjati  Il-Kummissjoni, flimkien mal-industrija u l-komunità tar-riċerka, fasslet 'pjanijiet ta' direzzjoni' għat-teknoloġija li jidentifikaw it-teknoloġiji b'livell baxx ta' karbonju ewlenin b'potenzjal qawwi f'sitt oqsma fil-livell tal-UE:  ir-riħ, dak solari, il-grids tal-elettriku, il-bijoenerġija, il-qbid u l-ħżin tal-karbonju (CCS) u l-fissjoni nukleari sostenibbli.  L-ispejjeż addizzjonali jkopru r-riċerka bażika u applikata, id-dimostrazzjoni u l-qbid bikri fis-suq, b'esklużjoni tal-attivitajiet tal-addozzjoni.  Inizjattiva ġdida għall-effiċjenza enerġetika għal massimu ta' 30 belt (l-'Inizjattiva Bliet Intelliġenti') ġiet proposta biex tippromwovi l-introduzzjoni tat-teknoloġiji b'effiċjenza enerġetika, rinnovabbli u tan-netwerks tal-enerġija fis-suq tal-massa.  Responsabbiltà kondiviża għall-kosteffettività.  Il-Kummissjoni ssejjaħ għal azzjoni kkoordinata u komplementari mingħand l-atturi relevanti u għal aktar teħid ta' riskju.  Meta l-livell tal-inċertezzi teknoloġiċi u tar-riskju tas-suq ikun għoli wisq, ikun meħtieġ l-appoġġ pubbliku.  Dan għandu jkun ta' inċentiv għall-involviment tal-industrija, bl-għajnuna ta' investiment akbar mill-banek tal-investiment u l-investituri privati f'kumpaniji li se jiggwidaw it-tranżizzjoni għal ekonomija b'livell baxx ta' karbonju.  L-intervent tal-BEI li jżid is-self biex jiffinanzja is-SET Plan qiegħed jitqies ukoll.   Ara wkoll   MEMO/09/437    - Mistoqsijiet u tweġibiet Websajts:  SET plan:    http://ec.europa.eu/energy/technology/set_plan/set_plan_en.htm    L-appoġġ taċ-Ċentru Konġunt tar-Riċerka għas-SET Plan/   http://ec.europa.eu/dgs/jrc/index.cfm?id=4390&amp;lang=en    Sistema tal-Informazzjoni tal-Pjan Strateġiku għat-Teknoloġiji tal-Enerġija (SETIS):    http://setis.ec.europa.eu    IP u MEMO preċedenti:     IP/07/1750   ,   MEMO/07/494   u   MEMO/07/493   ippublikati fit-22 ta' Novembru 2007:     IP/08/1587   ,   MEMO/08/657   , ippublikati fit-28 ta' Ottubru 2008:
