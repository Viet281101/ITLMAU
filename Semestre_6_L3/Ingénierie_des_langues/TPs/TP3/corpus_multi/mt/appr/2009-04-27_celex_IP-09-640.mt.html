IP/09/640
Brussell, il-27 ta’ April 2009Il-Kummissjoni Ewropea tniedi kompetizzjoni
għall-ħolqien ta’ logo organiku ġdid
għall-UEL-ikel organiku jitlaqqa’ ma’ disinn
ġdid: Id-Direttorat Ġenerali Ewropew
għall-Agrikultura u l-Iżvilupp Rurali qed jistieden lill-istudenti
kollha tal-arti u d-disinn mis-27 Stat Membru tal-UE biex jidħlu
għall-kompetizzjoni ta’ logo organiku mifruxa mal-UE kollha.
Il-kompetizzjoni se toffri premju li m’hawnx prezzu: F’Lulju 2010,
id-disinn rebbieħ se jsir il-logo uffiċjali għall-prodotti
organiċi kollha madwar l-Unjoni Ewropea. Lejlet it-tnedija
tal-kompetizzjoni, il-Kummissarju Ewropew għall-Agrikultura u
l-Iżvilupp Rurali Mariann Fischer Boel qalet, "Il-Logo il-ġdid
għall-prodotti organiċi se jagħti identità lis-settur
tal-agrikultura organika tal-UE. Dan għandu jgħin fil-ħolqien
ta’ suq wieħed, b’vantaġġi kemm għall-produtturi
kif ukoll għall-konsumaturi.”
Bl-għan li jkun hemm disinn ta’ logo organiku tal-UE interessanti
u kreattiv, l-UE qed tagħti l-opportunità lil talenti Ewropej
promettenti biex joħolqu disinn li jista’ jkun stampat fuq miljuni
ta’ pakketti ta’ prodotti. Il-logo organiku l-ġdid tal-UE se
jkun obbligatorju għall-prodotti organiċi kollha ppakkjati minn qabel
li joriġinaw mis-27 Stat Membru tal-UE u jrid jilħaq l-istandards
tat-tikkettjar. Barra minn hekk, il-prodotti organiċi kollha li ma jkunux
ippakkjati minn qabel, u li joriġinaw mill-UE jew li jkunu impurtati minn
pajjiżi terzi se jkunu jistgħu jużaw il-logo tal-UE fuq bażi
volontarja.
Iċ-ċittadini kollha tal-UE reġistrati f’istituzzjoni
ta’ edukazzjoni ogħla għall-arti u d-disinn ibbażata fl-UE
huma mħeġġa biex jidħlu għal din il-kompetizzjoni unika
u internazzjonali tad-disinn. Se jingħażlu tliet rebbieħa u min
jiġi fl-ewwel post jirbaħ premju ta’ 6,000 ewro, fi flus
kontanti. Dawk li jiġu fit-tieni u t-tielet post jingħataw 3,500 ewro
u 2,500 ewro rispettivament. Is-sottomissjonijiet għandhom jittellgħu
fuq l-internet mis-sit speċjali tal-kompetizzjoni www.ec.europa.eu/organic-logo
sal-25 ta’ Ġunju 2009. 
Il-kompetizzjoni tal-Logo Organiku tal-UE se tkun iġġudikata minn
ġurija ta’ esperti mill-qasam tal-biedja u l-produzzjoni organika, u
minn professjonisti tad-disinn famużi internazzjonalment. Il-membri
prominenti tal-ġurija jinkludu lill-Professur, Duttur Onorarju, Direttur
Kreattiv u Sieħeb Maniġerjali Erik Spiekermann
mill-Ġermanja; lil Riitta Brusila-Räsänen, Professoressa
tad-Disinn Grafiku mill-Università ta’ Lapland, il-Finlandja; lil
Szymon Skrzypczak, disinjatur żagħżugħ li rebaħ
premju, mill-Polonja; lil Elisabeth Mercier, Direttriċi ta’
Agence BIO minn Franza; lil Urs Niggli, Direttur tal-Istitut
tar-Riċerka tal-Agrikultura Organika (FiBL) mill-Iżvizzera; lil
Tom Václav&#237;k, espert tal-promozzjoni ta’ prodotti
organiċi mir-Repubblika Ċeka u President tal-Assoċjazzjoni
Internazzjonali tal-Bejjiegħa Organiċi bl-Imnut; u Craig Sams,
il-Kap tas-Soil Association mir-Renju Unit. Il-ġurija
tal-kompetizzjoni se tkun presjeduta minn Rob Vermeulen l-eks-president
tal-Pan-European Brand Design Association. 
Wara d-data tal-għeluq, il-ġurija se tagħżel l-aħjar
sottomissjonijiet li mbagħad jitqiegħdu fil-websajt bħala
l-kandidati uffiċjali għal-logo l-ġdid. Iċ-ċittadini
Ewropej kollha jkunu mistiedna biex jgħinu fl-għażla tad-disinn
rebbieħ billi jivvutaw fuq l-internet għall-aktar wieħed li
jogħġobhom. Fis-sajf tal-2010, dawk il-parteċipanti li
jikklassifikaw fl-ewwel, fit-tieni u fit-tielet post ikunu mistiedna
għaċ-ċerimonja tal-għoti tal-premjijiet fi Brussell li
matulha jingħataw il-premjijiet tagħhom mill-Kummissarju Ewropew
għall-Agrikultura u l-Iżvilupp Rurali. 
Il-kompetizzjoni qed toffri sfida lill-istudenti biex jiddisinjaw logo
oriġinali li jolqot l-għajn u li jirrappreżenta d-diversi aspetti
tal-biedja u l-produzzjoni organika. Barra minn hekk, il-ġurija se tevalwa
d-disinji skont l-appell universali tagħhom, skont kemm jinftiehmu
mingħajr użu ta’ kliem, skond kemm huma ċari
fil-preżentazzjoni u skont kemm huma adattati għal kull żmien.
It-termini u l-kondizzjonijiet kollha tal-kompetizzjoni qegħdin fil-websajt
www.ec.europa.eu/organic-logo.
