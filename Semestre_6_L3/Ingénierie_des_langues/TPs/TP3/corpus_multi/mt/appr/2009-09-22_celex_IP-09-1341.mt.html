IP/09/1341  Brussell, 22 ta’ Settembru 2009  Konsumaturi:  Rapport tal-Kummissjoni jikkritika ħlasijiet "opaki" lill-banek   Skont rapport tal-Kummissjoni Ewropea dwar is-servizzi finanzjarji bl-imnut ippubblikat illum, hemm diversi problemi bil-mod kif il-banek jinfurmaw u jagħtu pariri lill-konsumaturi tagħhom .  Problemi speċifiċi jinkludu tagħrif li f'ħafna każijiet ikun diffiċli biex tifhmu, ħlasijiet opaki lill-banek, problemi bil-pariri u livelli baxxi ta' bdil.  Ir-rapport jiddeskrivi l-istrutturi tal-prezz tal-kontijiet kurrenti bħala "opaki ħafna li jagħmilha kważi impossibbli għall-konsumaturi li jkunu jafu kemm qed iħallsu u biex iqabblu offerti differenti."  Għal 66 % tal-banek mistħarrġa, il-ħlasijiet lill-bank tant ma kinux ċari li l-esperti li kienu qed ifasslu r-rapport kellhom bżonn ta' kuntatti ta' spjegazzjoni addizzjonali mal-bank biex jinstabu l-ispejjeż veri ta' kont.  L-Awstrija, Franza, l-Italja u Spanja għandhom riżultati fqar fit-trasparenza u huma fost l-iktar pajjiżi għaljin għall-kontijiet bankarji.  Is-suq tal-UE huwa frammentat li jiċħad lill-konsumaturi mill-vantaġġ ta' Suq Intern tal-UE.  Disgħa fil-mija biss tal-konsumaturi tal-UE bidlu l-kontijiet kurrenti għas-sentejn 2007-2008.  Il-Kummissarju tal-UE għall-Konsumaturi, Meglena Kunev a, qalet:  "Il-bankiera ġenerali qegħdin jiddiżappuntaw lill-konsumaturi.  Hemm evidenza mifruxa biżżejjed li prinċipji bażiċi tal-konsumatur qegħdin jiġu vjolati bi problemi minn prezzijiet kumplessi sa ħlasijiet moħbija u tagħrif li li mhux ċar u mhux komplut.  Hemm bżonn li l-banek jirranġaw l-affarijiet tagħhom b'bidla fil-kultura ta' kif jittrattaw lill-klijenti.  U l-Awtoritajiet tal-Istati Membri hemm bżonn li jissodisfaw l-obbligu tagħhom biex jinfurzaw il-liġijiet tal-konsumatur tal-UE.  Il-Kummissarju għas-Suq Intern u s-Servizzi, Charlie McCreevy, qal:  "Dan il-monitoraġġ tas-suq tal-konsum juri d-diffikultajiet li l-konsumaturi jiffaċċjaw meta jittrattaw ma' prodotti u servizzi finanzjarji bl-imnut.  Il-Kummissjoni hija determinata li tiġġieled kontra dawn il-problemi.  Dak ifisser l-impożizzjoni tat-trasparenza b'tagħrif komparabbli u li jinftiehem u l-issettjar ta' regoli bażi għall-imġiba tan-negozju.  Hekk kif iċ-ċittadini Ewropej ikomplu jħossu l-effetti tal-kriżi ekonomika, dan ix-xogħol sar anki iktar importanti." Ir-rapporti  Bħala segwitu għall-Iskorbord tas-Suq tal-Konsumatur 2008, il-Kummissjoni llum ippubblikat Dokument ta' Ħidma tal-Persunal "Segwitu fis-Servizzi Finanzjarji bl-Imnut għall-Iskorbord tas-Suq tal-Konsumatur," bi studju indipendenti ta' ħlasijiet lill-banek li janalizza l-prezzijiet ta' kontijiet għal 224 bank li jkopri 81 % tas-suq tal-UE.  Ir-riżultati  1. Ħlasijiet opaki lill-banek    L- istrutturi tal-ħlasijiet tal-kontijiet kurrenti spiss ikunu opaki.  Kważi terz tal-konsumaturi mistħarrġa mhumiex kapaċi jqabblu offerti tal-kont kurrenti.    It-tagħrif dwar il-prezz onlajn mhux komplut .  Fi tnejn minn kull tliet każijiet (66 %), l-esperti li ġabru r-rapport dwar il-ħlasijiet lill-banek kellhom bżonn ta' kuntatti addizzjonali mal-bank biex jiċċaraw it-tagħrif dwar il-prezzijiet tal-ħlasijiet lill-bank.  Anki f'dak il-każ, il-banek f'ħafna sitwazzjonijiet offrew biss tagħrif orali dwar it-tariffi tagħhom imma rrifjutaw li jibagħtu listi ta' tariffi.  Madwar 10 % tal-banek kellhom ftit jew l-ebda tagħrif dwar il-prezzijiet disponibbli fuq il-websajts tagħhom u 33 % kellhom tagħrif mhux komplut dwar il-prezzijiet fit-tariffi tagħhom.    F'xi pajjiżi tal-UE, il-konsumaturi jħallsu konsiderevolment iktar għal kontijiet kurrenti milli f'oħrajn.  Il-prezzijiet tal-kontijiet b'użu medju jvarjaw minn sa EUR 253 fl-Italja u jinżlu sa EUR 27 fil-Bulgarija.  Għall-utenti "intensivi", id-differenza hija terġa' iktar ċara:  minn massimu ta' EUR 831 fl-Italja għal minimu ta' EUR 28 fil-Bulgarija.  L-Awstrija, Franza, l-Italja u Spanja għandhom riżultati fqar fit-trasparenza u huma fost l-iktar pajjiżi għaljin għas-servizzi bankarji.  Il-Bulgarija, l-Olanda, il-Belġju u l-Portugall jinsabu fil-parti t'isfel tal-klassifika, f'termini tal-prezzijiet tal-kont kurrenti.   Il-konsumaturi f'pajjiżi bi strutturi tal-prezzijiet opaki x'aktarx li jħallsu iktar għall-kontijiet bankarji.    2. Tagħrif u pariri     Il-konsumaturi jsibu t-tagħrif prekuntrattwali, f'ħafna każijiet, diffiċli biex jinftiehem;  tagħrif "inkomprensibbli" u "insuffiċjenti" huma ostakli maġġuri għax-xiri transkonfinali tas-servizzi finanzjarji.     Disgħa u sebgħin fil-mija taċ-ċittadini tal-UE jridu tagħrif standardizzat ċar u komparabbli kif pereżempju previst fid-Direttiva tal-Kreditu tal-Konsumatur.    Hemm evidenza dejjem tikber li l-konsumaturi spiss ma jiksbux parir xieraq dwar is-servizzi finanzjarji.  Pereżempju, dejta Ġermaniża turi li l-konsumaturi jtemmu 50-80 % tal-investimenti fit-tul tagħhom b'mod prematur minħabba parir inadegwat , li jwassal għal telf stmat ta' EUR 20-30 biljun fis-sena.     Dawk li jbigħu prodotti finanzjarji jaf ma jkollhomx għarfien biżżejjed tal-prodotti biex jagħtu pariri effettivi lill-konsumaturi.  Impjegati tal-bank jistgħu jiġu ffaċċjati b' kunflitt ta' interess inerenti.     3. Bdil  Għall-kontijiet bankarji kurrenti, ir-rati ta' bdil jibqgħu baxxi b'9 % għall-2007 u l-2008 , meta mqabbla pereżempju ma' 25 % għall-assikurazzjoni tal-karozza.  X'se jiġri issa?  L-evidenza se żżid max-xogħol li hu għaddej fil-qasam tas-servizzi finanzjarji bl-imnut li l-Kummissjoni ħabbret fil-Komunikazzjoni "Nixprunaw l-Irkupru Ewropew" ta' Marzu 2009.  Id-Direttiva tal-UE dwar il-Prattiċi Kummerċjali Inġusti diġà tipprojbixxi prattiċi li jqarrqu lill-konsumaturi u jtellfu l-għażla, pereżempju li jitħalla barra tagħrif marbut mal-kontijiet bankarji jew li jingħata tagħrif tant indeċifrabbli li l-konsumatur medju ma jkunx jista' jaħdem il-prezz.  L-Istati Membri għandhom obbligu biex isaħħu dawn il-liġijiet fis-servizzi finanzjarji.  Prinċipji komuni (volontarji) tal-industrija għall-iffaċilitar fil-bdil ta' kont bankarju se japplikaw mill-1 ta' Novembru 2009.  Il-Kummissjoni se timmonitorizza l-implimentazzjoni bir-reqqa.  Ir-rapport:    http://ec.europa.eu/consumers/rights/fin_serv_en.htm
