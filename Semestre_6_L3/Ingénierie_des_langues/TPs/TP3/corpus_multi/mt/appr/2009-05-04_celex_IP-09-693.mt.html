IP/09/693
Brussell, 4 ta' Mejju 2009Tbassir għar-Rebbiegħa 2009-2010:
l-2009 sena diffiċli, imma l-ekonomija tal-UE għandha
tistabbilizza ruħha hekk kif jidħlu fis-seħħ miżuri ta'
appoġġFit-tbassir tal-Kummissjoni
għar-rebbiegħa, il-PGD fl-Unjoni Ewropea huwa mistenni li jonqos
b'4 % din is-sena u li jistabbilizza ruħu kumplessivament fl-2010.
Il-fatturi ewlenin li waslu għal reċessjoni huma
l-kriżi finanzjarja globali li dejjem sejra għall-agħar, tnaqqis
f'salt fil-kummerċ dinji u korrezzjonijiet kontinwi fis-suq tad-djar
f'ċerti ekonomiji. Madankollu, issa li qed jinħass l-impatt
tal-miżuri ta' stimulu fiskali u monetarju, matul l-2010 it-tkabbir huwa
mistenni li jakkwista mill-ġdid impetu. Is-swieq tax-xogħol se
jintlaqtu serjament, bir-rata tal-qagħad mistennija li fl-2010 titla'
għal 11 % fl-UE. Id-defiċit pubbliku huwa wkoll previst li jitla'
f'salt, għal 7¼ % tal-PGD fl-2010, u dan jirrifletti kemm
it-tnaqqis kif ukoll il-miżuri diskrezzjonarji meħuda biex
jappoġġjaw lill-ekonomija, skont il-Pjan Ewropew ta' Rkupru propost
mill-Kummissjoni.
"L-ekonomija Ewropea qiegħda f'nofs reċessjoni li fl-era ta'
wara l-gwerra hi l-aktar profonda u mifruxa. Imma l-miżuri ambizzjużi
meħuda mill-gvernijiet u banek ċentrali f'dawn
iċ-ċirkustanzi eċċezzjonali huma mistennija li
jrażżnu t-tnaqqis fl-attività ekonomika din is-sena u jippermettu
rkupru s-sena d-dieħla. Biex dan jiġri hemm bżonn li
nipproċedu malajr fit-tindif tal-'assi ddeprezzati' fuq il-karti
tal-bilanċ tal-banek u li nirrikapitalizzaw il-banek meta xieraq", qal
Joaquín Almunia, Kummissarju għall-Affarijiet Ekonomiċi u
Monetarji. 
Tkabbir globali jerġà jsir pożittiv
Il-kriżi finanzjarja li dejjem sejra għall-agħar waslet
għal kontrazzjoni fl-attività globali u tnaqqis f'salt
fil-kummerċ dinji u l-produzzjoni industrijali matul ix-xitwa.
Ir-reċessjoni ekonomika laqtet numru dejjem jikber ta' pajjiżi,
inklużi l-pajjiżi emerġenti u dawk li qed jiżviluppaw.
Madankollu, hekk kif il-miżuri ta' stimulu fiskali u monetarju jieħdu
spinta u l-kriżi finanzjarja tonqos gradwalment ,it-tkabbir globali tal-PGD
huwa mbassar li jerġa’ jsir pożittiv fit-tieni nofs tal-2009.
Fl-2010, it-tkabbir globali huwa mistenni li jilħaq it-2 %.
Reċessjoni f'salt fl-UE imma qed jidher it-tmiem
Ir-reċessjoni li bdiet fit-tieni kwart tal-2008 marret
għall-agħar lejn l-aħħar tas-sena, b'kemm il-PGD tal-UE kif
ukoll dak taż-żona tal-euro jonqsu b'madwar 1½ % (kwart wara
l-ieħor) fl-aħħar tliet xhur. Stħarriġ u data
oġġettiva jipproponu aktar deterjorazzjoni fl-ewwel kwart ta' din
is-sena. L-Istati Membri kollha huma affettwati b'din ir-reċessjoni,
għalkemm il-prospetti tagħhom ivarjaw skont l-orjentament relattiv
tagħhom lejn il-kriżi finanzjarja, id-dinamiċi tas-suq tad-djar u
l-livell ta' ftuħ.
Hekk kif is-swieq finanzjarji jistabilizzaw ruħhom, il-kunfidenza
tal-investitur titjieb u kemm l-appoġġ fiskali kif ukoll
l-għajnuna monetarja gradwalment iwaslu għal attività reali,
it-tnaqqis fil-PGD huwa mistenni li jitwitta lejn l-aħħar tas-sena u
r-rati ta' tkabbir għandhom isiru modestament pożittivi matul l-2010.Din ix-xejra negattiva mhux qed taffettwa biss lill-Istati Membri imma
kważi lill-komponenti kollha tad-domanda. L-investiment privat qed
jintlaqat b'mod partikolari, u qed jirrifletti aspettazzjonijiet ta' talba aktar
dipressi, tnaqqis f'salt fl-utilizazzjoni tal-kapaċità u
kundizzjonijiet ta' finanzjament li għadhom stretti. Bl-istess mod,
l-esportazzjonijiet naqsu f'salt fid-dawl tat-tnaqqis notevoli fil-kummerċ
dinji. Filwaqt li l-konsum privat qed jirnexxi relattivament tajjeb,
bis-saħħa ta' prezzijiet taż-żejt irħas u inflazzjoni
inqas, deterjorazzjoni progressiva fis-suq tax-xogħol x'aktarx li ser
idgħajjef id-dħul reali ta' wara li titħallas it-taxxa. Konsum
tal-gvern u investiment pubbliku biss se jikkontribwixxu b'mod pożittiv
għat-tkabbir din is-sena, minħabba sa' ċertu punt il-miżuri
baġitarji ta' stimulu meħuda taħt il-Pjan ta' Rkupru tal-UE. 
Is-suq tax-xogħol u l-finanzi pubbliċi jintlaqtu
ħażin
Matul is-sena li għaddiet is-swieq tax-xogħol Ewropej bdew jibirdu,
bid-dewmien taż-żmien tas-soltu li wassal għat-tnaqqis fir-rata
tat-tkabbir ekonomiku. Għall-ġejjieni, l-impjieg huwa mistenni din
is-sena jonqos b'madwar 2½ % kemm fl-UE kif ukoll fiż-żona
tal-euro u b'1½ % oħra fl-2010, dan jirriżulta b'madwar
8½ miljun f'telf ta' impjiegi għal sentejn, b'kuntrast
mal-ħolqien nett ta' impjiegi ta' 9½ miljun matul l-2006-2008.Il-finanzi pubbliċi qed jintlaqtu wkoll ħażin ħafna
mir-reċessjoni, bid-defiċit baġitarju mistenni li jiżdied
b’aktar mid-doppju din is-sena fl-UE (minn 2,3 % tal-PGD fl-2008
għal 6 %) u li jkompli jiżdied fl-2010 (sa' 7¼ %). Din
id-deterjorazzjoni f'salt fil-qagħda fiskali totali hija parzjalment dovuta
għat-tnaqqis ekonomiku nnifsu, peress li l-istabbilizzaturi awtomatiċi
huma relattivament kbar fl-Ewropa, imma tirrifletti wkoll l-istimulu
baġitarju mdaqqas u diskrezzjonali biex jagħti appoġġ
lill-attività ekonomika. 
L-inflazzjoni baxxa ħafna, proviżorjament
L-inflazzjoni naqset f'salt fix-xhur riċenti u hija prevista li tkompli
tonqos matul it-tieni u t-tielet kwart ta' din is-sena, minħabba effetti
bażi oħra, prospetti ekonomiċi negattivi u suppożizzjoni ta'
waqgħa fil-prezzijiet tal-prodotti. B'mod globali, l-inflazzjoni tal-HICP
hija previżta li tkun kemmxejn inqas minn 1 % fl-UE ( u ½ %
fiż-żona tal-euro) fl-2009, u li tilħaq punt baxx fit-tielet
kwart fiż-żewġ reġjuni. Hekk kif l-effetti bażi ta'
żidiet fil-passat fil-prezzijiet tal-enerġija u l-ikel
jitneħħew mir-rata annwali din il-ħarifa, l-inflazzjoni tal-HICP
hija mistennija li gradwalment tiżdied sa' 1¼ % is-sena
d-dieħla. 
Jifdal dubji konsiderevoli 
Bl-ekonomija globali li qed tiffaċċja l-agħar reċessjoni
tagħha mit-Tieni Gwerra Dinjija 'l hawn, għad hemm dubju konsiderevoli
għall-prospetti ekonomiċi u ta' inflazzjoni. Ir-riskju ta' prospetti
li jkunu agħar milli mistennija ddur b'mod partikolari fuq l-impatt
tal-kriżi finanzjarja u s-saħħa tal-informazzjoni bejn setturi
differenti tal-ekonomija. Min-naħa l-oħra, miżuri ta' stimulu
fiskali u monetarju jistgħu jkunu aktar effettivi milli antiċipati
fid-dħul mill-ġdid tal-istabbiltà u tal-kunfidenza fis-swieq
finanzjarji u fl-appoġġ tal-attività ekonomika. Riskji
għall-prospetti ta' inflazzjoni jidhru bbilanċjati din is-sena, u dan
ġej minn żviluppi possibbli fil-prezzijiet ta' prodotti kif ukoll
l-imġiba bejn l-iffissar tal-prezz u tal-paga. 
Rapport aktar dettaljat jinsab fuq:  
http://ec.europa.eu/economy_finance/thematic_articles/article14927_en.htm
[  ]
[  ][  ]
[  ]
