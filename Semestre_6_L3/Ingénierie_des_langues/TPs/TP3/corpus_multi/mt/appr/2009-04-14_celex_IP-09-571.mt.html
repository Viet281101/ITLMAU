IP/09/571
Brussell, 14 ta’ April 2009Il-privatezza taċ-ċittadini trid
issir prijorità fl-era diġitali, tgħid il-Kummissarju tal-UE
RedingF'filmat li tqiegħed dalgħodu fuq is-sit
elettroniku tagħha, Viviane Reding, il-Kummissarju tal-Unjoni Ewropea
għas-Soċjetà tal-Informazzjoni u l-Midja, qalet li l-Ewropej irid
ikollhom id-dritt jikkontrollaw kif jintuża t-tagħrif
personali tagħhom, u qalet li l-Kummissjoni beħsiebha tieħu
azzjoni kull fejn l-Istati Membri tal-UE jonqsu milli jiżguraw li
teknoloġiji ġodda bħar-riklamar li jagħraf l-imġiba
tal-konsumatur, l-ismart chips RFID jew in-netwerking soċjali online
jirrispettaw dan id-dritt. 
"L-Ewropej għandhom ikollhom id-dritt jikkontrollaw l-użu
tat-tagħrif personali tagħhom," qalet Vivian Reding,
il-Kummissarju tal-UE għas-Soċjetà tal-Informazzjoni u l-Midja,
filwaqt li ħabbret diversi oqsma li fihom il-Kummissjoni lesta tieħu
azzjoni sabiex iżżomm dan id-dritt hekk kif ix-xejriet
tat-teknoloġija jagħmlu l-użu, u l-użu ħażin
tat-tagħrif personali, iżjed faċli. Hija avżat li l-UE lesta
tieħu azzjoni fejn l-Istati Membri jonqsu milli jimplimentaw ir-regoli
tal-UE li jiżguraw il-privatezza u l-bżonn tal-kunsens ta' persuna
qabel l-ipproċessar tad-dejta personali tiegħu jew tagħha.
"Ir-regoli tal-Ewropa dwar il-privatezza huma ċarissimi:
it-tagħrif ta' persuna jista' jintuża biss bil-kunsens tagħha
minn qabel. Ma nistgħux nerħuh dan il-prinċipju bażiku, biex
nispiċċaw bil-monitoraġġ, l-statistika u l-ħżin
tal-iskambji kollha tagħna, għax twiegħdna li jkollna reklamar'
iżjed relevanti! Minix se noqgħod lura milli nieħu azzjoni fejn
pajjiż tal-UE jonqos mill-obbligi tiegħu," qalet il-Kummissarju
Reding fil-messaġġ tal-filmat tagħha. 
Viviane Reding avżat ukoll li l-IDentifikazzjoni tal-Frekwenzi tar-Radju
(RFID), l-ismart chips integrati fil-prodotti sabiex jibgħatu s-sinjali
tar-radju, se jwettqu l-potenzjal ekonomiku tagħhom biss "jekk
jintużaw mill-konsumatur u mhux fuq il-konsumatur.
L-ebda Ewropew ma għandu jġorr ċippa f'wieħed
mill-oġġetti tiegħu mingħajr ma jkun infurmat eżatt
għal xiex qed tintuża, bl-għażla li jista'
jneħħiha jew jitfiha meta jrid." 
Il-Kummissarju ġibdet l-attenzjoni wkoll tal-impriżi tan-netwerking
soċjali sabiex jinfurzaw l-protezzjoni tal-privatezza online:
"Il-privatezza għandha fil-fehma tiegħi tkun prijorità
għall-fornituri tan-netwerking soċjali u l-utenti tagħhom. Nemmen
bis-sħiħ li talanqas il-profili tal-minuri għandhom jinżammu
privati awtomatikament u ma jkunux disponibbli għall-magni tat-tiftix
tal-internet. Il-Kummissjoni Ewropea diġà ġibdet l-attenzjoni
tas-siti tan-netwerking soċjali sabiex jieħdu ħsieb il-profili
tal-minuri b'ċerta galbu, bis-saħħa tal-awtoregolazzjoni. Lesta
nkompli fuq dan b'regolamenti ġodda jekk hemm bżonn."
Sfond
Id-Direttiva tal-UE dwar il-privatezza u l-komunikazzjoni elettronika
teħtieġ lill-Istati Membri tal-UE jiżguraw
il-kunfidenzjalità tal-komunikazzjonijiet billi jipprojbixxu
l-interċettazzjoni u s-sorveljanza illegali sakemm l-utenti
kkonċernati ma jkunux taw il-kunsens tagħhom (l-Artikolu 5(1)
tad-Direttiva 2002/58/KE). Id-Direttiva tal-UE dwar il-Protezzjoni
tad-Dejta tispeċifika li persuna trid tagħti l-kunsens tagħha
liberament u tkun infurmata qabel mat-tagħrif personali tagħha
jiġi pproċessat (l-Artikolu 2(h) tad-Direttiva 95/46/KE).Fi
Frar li għadda l-Kummissjoni irnexxielha tasal għal ftehim bejn
17-il impriża prinċipali tan-netwerking soċjali sabiex itejbu
l-privatezza, speċjalment dik tal-minuri, fuq is-siti tan-netwerking
soċjali (IP/09/232). F'dan il-ftehim, l-impriżi għarfu
r-responsabbiltajiet tagħhom sabiex jiżguraw is-sikurezza tat-tfal u
ntrabtu li jgħinu u jinkoraġġixxu lill-utenti jadottaw
approċċ sikur dwar it-tagħrif personali u l-privatezza. Iktar
tard dan ix-xahar se jinfurmaw lill-Kummissjoni dwar il-politiki ta’
sikurezza individwali tagħhom u kif se jimplimentaw dawn il-prinċipji
tal-ftehim.
Il-filmat tal-messaġġ tal-Kummissarju Reding jinsab fuq:
http://ec.europa.eu/commission_barroso/reding/video/index_en.htm
