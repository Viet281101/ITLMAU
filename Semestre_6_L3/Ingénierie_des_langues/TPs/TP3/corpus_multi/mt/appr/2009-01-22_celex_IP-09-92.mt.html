IP/09/92
Brussell, it-22 ta' Jannar 2009Żona Ewropea tar-Riċerka aktar
attraenti iżda staġnar fl-intensità tar-riċerka u
l-iżvilupp fl-UE: mhux il-waqt għal
pawża!Ir-rapport tal-2008 biċ-ċifri ewlenin
tax-Xjenza, it-Teknoloġija u l-Kompetittività ppubblikat
illum jipprovdi għall-ewwel darba ħarsa ġenerali lejn il-progress
li sar bejn l-2000 u l-2006, kemm fl-investiment fir-Riċerka u
l-Iżvilupp fl-UE kif ukoll fl-implimentazzjoni taż-Żona Ewropea
tar-Riċerka. Juri li l-għadd ta' riċerkaturi fl-Ewropa
qiegħed jikber u li l-UE qed issir aktar attraenti
għar-riċerkaturi barranin u għall-investimenti privati
fir-Riċerka u l-Iżvilupp mill-Istati Uniti. Madankollu,
l-istaġnar tal-intensità tar-Riċerka u l-Iżvilupp tal-UE-27
(nefqa fir-Riċerka u l-Iżvilupp bħala % tal-PGD) fil-livell ta'
1.84 % qed jostakola l-ambizzjoni tal-UE li ssir soċjetà
bbażata fuq l-għarfien li tikkompeti fuq livell dinji.  Minkejja
ż-żieda fl-investiment fir-riċerka minn bosta Stati Membri u
effikaċja mtejba tas-sistemi tagħhom tar-riċerka, l-UE
għadha wisq lura milli tilħaq il-miri tagħha ta' Liżbona li
tinvesti 3 % tal-PGD fir-Riċerka u l-Iżvilupp. Livell
kontinwament baxx ta' investiment mill-impriżi fir-Riċerka u
l-Iżvilupp, flimkien ma' struttura tal-industrija tal-UE b'settur
tat-teknoloġija avvanzata iżgħar minn dak tal-Istati Uniti,
itellef il-prestazzjoni tal-UE. It-Tabella tar-Riżultati tal-Innovazzjoni
tal-2008 ppubblikata fl-istess waqt tipprovdi riżultati dettaljati
tal-prestazzjoni tal-UE fl-innovazzjoni. Iż-żewġ rapporti juru li
l-UE għandha tibdel l-istruttura industrijali tagħha, tagħfas
aktar fuq l-innovazzjoni u tiżgura użu akbar u aħjar
tar-Riċerka u l-Iżvilupp.
Meta kkummentaw dwar dawn ir-rapporti, il-Kummissarju tal-UE għax-Xjenza
u r-Riċerka Janez Potočnik, u l-Viċi President Günter
Verheugen, responsabbli għall-politika tal-intrapriża u l-industrija,
qalu:  "Fi żmien ta' kriżi mhuwiex il-waqt li wieħed
jieħu pawża mill-investimenti fir-riċerka u
mill-innovazzjoni. Dawn huma vitali jekk l-Ewropa trid toħroġ
aktar b'saħħitha mill-kriżi ekonomika u jekk trid tindirizza
l-isfidi tat-tibdil fil-klima u tal-globalizzazzjoni. L-UE għandha
ħafna kwalitajiet, speċjalment żona Eweropea ta' riċerka
dejjem iżjed attraenti u prestazzjoni fl-innovazzjoni li qed dejjem
titjieb. Imma għad baqa' x'isir, l-aktar fir-rigward tal-investiment
relattivament baxx mill-impriżi. L-inzijattivi tal-Kummissjoni
bil-għan li jtejbu l-effikaċja tar-riċerka fl-UE, jistimulaw
l-innovazzjoni u jiżviluppaw swieq għat-teknoloġija avvanzata
lill-UE qed iqabbduha t-triq it-tajba".
Is-sejbiet prinċipali tar-Rapport tal-2008 dwar ix-Xjenza,
it-Teknoloġija u l-Kompetittività juru li
1. Ir-riċerka hija fattur ewlieni tal-kompetizzjoni f'dinja
globalizzata. 
Tfaċċaw atturi importanti fix-Xjenza u t-Teknoloġija,
speċjalment fl-Asja. L-għarfien qiegħed kull ma jmur dejjem
jinfirex ma' kullimkien, b'sehem l-UE issa jgħodd anqas minn 25 %.
Iż-Żona Ewropea tar-Riċerka jeħtiġilha ssir aktar
attraenti, miftuħa u kompetittiva fix-xena internazzjonali.
2. L-intensità totali tar-Riċerka u l-Iżvilupp fl-UE qed
tistaġna, iżda dan jaħbi d-diversità fil-livell nazzjonali.L-Istati Membri kollha tal-UE żiedu n-nefqa tagħhom
fir-Riċerka u l-Iżvilupp bejn 2000 u 2006, fatt li jixhed l-impenn
tagħhom lejn l-istrateġija ta' Liżbona. Madankollu, il-PGD
żdied bl-istess rata ta' tkabbir matul dak il-perjodu, li fisser li
mill-2005 l-intensità tar-Riċerka u l-Iżvilupp baqgħet ta'
madwar 1.84 %[1].  Bejn
l-2000 u l-2006, 17-il Stat Membru, l-aktar dawk li għadhom qed jippruvaw
jilħqu 'l dawk aktar avvanzati, żiedu l-intensità tagħhom
tar-Riċerka u l-Iżvilupp, iżda 10, li jirrapreżentaw
47 % tal-PGD tal-UE, raw tnaqqis fl-intensitajiet tagħhom
tar-Riċerka u l-Iżvilupp. Il-Ġappun żied l-intensità
tiegħu tar-Riċerka u l-Iżvilupp minn 3.04 % għal
3.39 %, il-Korea minn 2.39 % għal 3.23 % u ċ-Ċina
qed tilħaqhom malajr, b'żieda minn 0.90 % għal
1.42 %.
3. L-intensità tal-Investiment mis-Settur Privat għadha baxxa
wisq. 
Ir-raġuni prinċipali għad-differenza fl-intensità
tar-Riċerka u l-Izvilupp bejn l-UE u l-kompetituri tagħha hija
d-differenza fil-finanzjament tar-Riċerka u l-Iżvilupp mis-settur
tan-negozju, li bejn l-2000 u l-2005 fl-UE naqas filwaqt li żdied
sostanzjalment fl-Istati Uniti, fil-Ġappun u fiċ-Ċina. Dan huwa
l-aktar minħabba li l-industrija tat-teknoloġija avvanzata, fejn issir
ħafna riċerka, hija iżgħar fl-UE. Il-ħolqien ta'
ekonomija msejsa prinċipalment fuq l-għarfien teħtieġ
tibdiliet strutturali lejn intensitajiet għola tar-Riċerka u
l-Iżvilupp fi ħdan setturi tat-teknoloġija avvanzata u sehem
akbar fl-ekonomija tal-UE mill-istess setturi. Dan jeħtieġ
kundizzjonijiet ta' qafas li jiffavorixxu l-iżvilupp tal-SMEs li qed jikbru
b'rata mgħaġġla fil-qasam tat-teknoloġija avvanzata,
l-iżvilupp ta' swieq miftuħa għall-innovazzjoni fl-Ewropa u
aċċess irħas għall-ħruġ ta’ brevetti fl-UE
kollha kemm hi.
4. L-eċċellenza fir-riċerka: għadd dejjem jikber ta'
riċerkaturi, kapaċità tal-isfruttament tal-għarfien li
għadha iżgħar minn tal-kompetitturi. 
Mis-sena 2000, l-għadd ta' riċerkaruri fl-UE kiber b'rata darbtejn
akbar minn dik li kiber biha fl-Istati Uniti u l-Ġappun, anki jekk
il-proporzjon ta' riċerkaturi fost il-ħaddiema għadu inqas. Fejn
jidħol l-impatt tar-riċerka, l-UE għadha tgħodd bħal
l-akbar produttur fid-dinja ta' għarfien xjentifiku (abbażi
tal-pubblikazzjonijiet), iżda tikkontribwixxi inqas pubblikazzjonijiet
b'impatt qawwi mill-Istati Uniti. 
5. Attrazzjoni akbar għall-investiment barrani u
għall-professjonisti tax-Xjenza u t-Teknoloġija. 
L-UE qed tiġbed sehem dejjem akbar ta' investimenti privati
fir-Riċerka u l-Iżvilupp mill-Istati Uniti minkejja l-qawmien tal-Asja
bħala post ġdid għar-Riċerka u l-Izvilupp. Fl-2005,
l-affiljati mill-Istati Uniti għamlu 62.5 % tal-investimenti
tagħhom fir-Riċerka u l-Iżvilupp fl-UE, filwaqt li
fiċ-Ċina għamlu biss 3.3 %. Qed tiġbed ukoll għadd
dejjem akbar ta' professjonisti tax-Xjenza u t-Teknoloġija minn
pajjiżi terzi.
Għal aktar tagħrif:
Ir-rapport sħiħ tal-2008 biċ-ċifri ewlenin tax-Xjenza,
it-Teknoloġija u l-Kompetittività:
http://ec.europa.eu/research/era/It-Tabella
tar-Riżultati tal-Innovazzjoni tal-2008:
http://www.proinno-europe.eu/metricsAra wkoll MEMO/09/19
+ IP/09/112
+ MEMO/09/18[1] Ċifri
proviżorji għall-2007: 1.83%
