IP/09/644  
Brussell, is-27 ta&#8217; April 2009Era ġdida għall-politiki tal-UE
dwar iż-żgħażagħIl-Kummissjoni adottat strateġija
tal-UE ġdida għall-politika dwar
iż-żgħażagħ għad-diċennju li jmiss.
L-istrateġija l-ġdida, li ssejħet
"Iż-Żgħażagħ – Investiment u
Responsabilizzazzjoni", tagħraf il-fatt li (1)
iż-żgħażagħ huma fost l-aktar gruppi vulnerabbli
fis-soċjetà, speċjalment waqt il-kriżi finanzjarja u
ekonomika li tinsab għaddejja bħalissa, u li (2) fis-soċjetà
tagħna li kull ma jmur dejjem qed tixjieħ,
iż-żgħażagħ huma riżorsa prezzjuża.
L-istrateġija l-ġdida tolqot iktar minn settur wieħed, u
tħaddan fiha azzjonijiet kemm fuq medda qasira ta' żmien kif ukoll
twila, li jinvolvu oqsma politiċi ewlenin li jolqtu
liż-żgħażagħ Ewropej, b'mod partikolari l-edukazzjoni,
l-impjiegi, il-kreattività u l-imprenditorija, l-inklużjoni
soċjali, is-saħħa u l-isport, il-parteċipazzjoni
ċivika, u l-volontarjat fost iż-żgħażagħ.
L-istrateġija l-ġdida tenfasizza wkoll l-importanza tal-ħidma
fost iż-żgħażagħ u tiddefinixxi miżuri
msaħħa għal implimentazzjoni aħjar tal-politiki dwar
iż-żgħażagħ fil-livell tal-UE.
Il-ġenerazzjoni żagħżugħa hija riżorsa li kull
ma jmur dejjem qed tiskarsa, li mill-20 % tal-popolazzjoni attwali
mistennija taqa' għal 15 % sal-2005.
Iż-żgħażagħ tagħna huma wkoll riżorsa
prezzjuża, u l-kriżi finanzjarja u ekonomika li tinsab għaddejja
bħalissa tixhed b'mod speċjali l-ħtieġa li jitrawwem kapital
uman frisk. Filwaqt li ż-żgħażagħ fl-UE tal-lum igawdu
minn opportunitajiet ikbar, dawn iħabbtu wiċċhom ukoll ma' sfidi
diffiċli, hekk kif bosta minnhom iħallu l-iskola u l-impjieg
tagħhom, jew jinsabu mhedda mill-faqar u l-esklużjoni soċjali.Skont stħarriġ li sar, l-edukazzjoni, l-impjiegi, l-inklużjoni
soċjali u s-saħħa huma l-iktar suġġetti li jinkwetaw
liż-żgħażagħ tal-lum.  Jeħtieġ ukoll li
ż-żgħażagħ Ewropej jiġu attrezzati biex
jibbenefikaw minn opportunitajiet bħall-parteċipazzjoni ċivika u
dik politika, il-volontarjat, il-kreattività u l-intraprenditorija,
l-isport u l-impenn globali. Sabiex tikkonfronta sfidi bħal dawn, u biex
toffri l-opportunitajiet liż-żgħażagħ kollha,
il-Kummissjoni qed tipproponi strateġija mġedda dwar
iż-żgħażagħ tal-UE li tippreżenta rispons
estensiv.
L-istrateġija "Iż-Żgħażagħ – Investiment
u Responsabbilizzazzjoni", li ssegwi fuq il-passi tal-aġenda soċjali
mġedda mħabbra mill-Kummissjoni Ewropea fl-2008, għandha dawn
il-miri:li toħloq iktar opportunitajiet
għaż-żgħażagħ fl-edukazzjoni u l-impjiegi, 
li ttejjeb l-aċċess u l-parteċipazzjoni sħiħa
taż-żgħażagħ kollha fis-soċjetà, u 
li trawwem is-solidarjetà bejn iż-żgħażagħ u
s-soċjetà. Din tenfasizza s-sehem importanti
tal-ħidma fost iż-żgħażagħ sabiex jiġu
ttrattati l-qgħad, il-falliment skolastiku u l-esklużjoni
soċjali, filwaqt li jittejbu l-ħiliet u jiġi provdut il-ħin
liberu.
Il-Kummissjoni tipproponi li tintuża metodoloġija li tolqot iktar
minn settur wieħed f'daqqa sabiex jiġu ttrattati l-kwistjonijiet
kollha li għandhom x'jaqsmu maż-żgħażagħ, filwaqt
li l-istrateġija l-ġdida tiddefinixxi azzjonijiet differenti li
għandhom jiġu segwiti mill-Kummissjoni u mill-Istati Membri. Fiha
nfisha, tifforma parti mir-rispons koordinat tal-UE għall-kriżi
attwali.
L-istrateġija tipproponi metodu ta' koordinament tal-politika dwar
iż-żgħażagħ fost l-Istati Membri iktar flessibbli u
simplifikat, b'rabtiet imsaħħa mal-Istrateġija ta' Liżbona
għal iktar tkabbir u impjiegi ta' natura aħjar.
Fil-kummenti tiegħu rigward l-istrateġija l-ġdida tal-UE dwar
iż-żgħażagħ, il-Kummissarju Ewropew
għall-Edukazzjoni, it-Taħriġ, il-Kultura u
ż-Żgħażagħ, Ján Figeľ, qal:
"Iż-żgħożija hija l-preżent u l-futur tagħna -
u jeħtiġilna nimplimentaw sforz konċertat sabiex noffru kemm
jista' jkun mogħdijiet għaċ-ċittadini
żgħażagħ tagħna, speċjalment fid-dawl
tal-kriżi finanzjarja u ekonomika ta' bħalissa. Il-fattur ewlieni huwa
li nattrezzaw liż-żgħażagħ tagħna sabiex ikunu
jistgħu jaffrontaw il-bosta sfidi li jħabbtu wiċċhom
magħhom fid-dinja globalizzata tal-lum. L-istrateġija l-ġdida
tagħna hija tweġiba f'waqtha għal dawn l-isfidi, li tiftaħ
il-bieb għal era ġdida fit-tiswir tal-politiki dwar
iż-żgħażagħ fil-livell tal-UE." 
L-adozzjoni min-naħa tal-Kummissjoni tal-istrateġija l-ġdida
dwar iż-żgħażagħ ssegwi eżerċizzju estensiv
ta' konsultazzjoni li seħħ fl-2008, li involva lill-awtoritajiet
nazzjonali, il-Forum taż-Żgħażagħ Ewropej,
l-organizzazzjonijiet taż-żgħażagħ u partijiet
interessati oħra. Iż-żgħażagħ infushom ġew
ikkonsultati elettronikament u issa se jiġu mistiedna jirreaġixxu
għall-proposti tal-Kummissjoni f'fażi ġdida tad-djalogu
permanenti bejn l-UE u ż-żgħażagħ tagħha.
Illum, il-Kummissjoni qed tippubblika wkoll l-ewwel "Rapport tal-UE dwar
iż-Żgħażagħ", li jinkludi dejta u analiżi
dettaljati miġbura mill-EUROSTAT. Dawn ir-rapporti se jibdew
jinħarġu kull tliet xhur u se jikkontribwixxu sabiex tiġi
provduta bażi ta' għarfien aħjar fil-qasam
taż-żgħażagħ.
Għal aktar tagħrif dwar il-politika tal-UE dwar
iż-żgħażagħ:
Il-paġna ewlenija dwar iż-Żgħażagħ fi ħdan
il-websajt tal-Kummissjoni Ewropea:
http://ec.europa.eu/youth/index_en.htmIl-portal taż-żgħażagħ:
http://europa.eu/youth/index.cfmIl-portal taż-żgħażagħ tal-UE:
http://ec.europa.eu/youth/index_en.htmAra:
MEMO/09/201
(Konsultazzjonijiet li saru qabel ma l-Kummissjoni adottat l-Istrateġija
l-ġdida tal-UE dwar iż-Żgħażagħ:
"Iż-Żgħażagħ – Investiment u
Responsabilizzazzjoni")
MEMO/09/202
(L-Ewwel Rapport tal-UE dwar iż-Żgħażagħ)
MEMO/09/204
(Il-politiki tal-UE dwar iż-Żgħażagħ: Mistoqsijiet li
Spiss Isiru)
