IP/09/570
Brussell, l-14 ta’ April 2009It-Telekomunikazzjoni: Il-Kummissjoni
tiftaħ każ kontra r-Renju Unit dwar il-privatezza u l-ħarsien
tal-informazzjoni personaliIl-Kummissjoni fetħet proċedura ta' ksur
kontra r-Renju Unit wara sensiela ta' ilmenti minn utenti
tal-internet mir-Renju Unit, kif ukoll komunikazzjoni estensiva tal-Kummissjoni
mal-awtoritajiet tar-Renju Unit, dwar l-użu ta' teknoloġija
tar-reklamar li tagħraf l-imġiba tal-konsumaturi, imsejħa
'Phorm', li qed tintuża minn fornituri tas-servizzi tal-internet.
Il-proċedura tindirizza bosta problemi bl-implimentazzjoni tar-Renju Unit
tar-regoli tal-UE dwar il-privatezza elettronika u l-ħarsien tad-dejta
personali. Skont dawn ir-regoli, il-pajjiżi tal-UE jridu jiżguraw,
fost l-oħrajn, il-kunfidenzjalità tal-komunikazzjonijiet billi
jipprojbixxu l-interċettazzjoni u s-sorveljanza li ssir mingħajr
il-kunsens tal-utent. Dawn il-problemi feġġu wara l-inkjesta
tal-Kummissjoni dwar l-azzjoni tal-awtoritajiet t tar-Renju Unit b'reazzjoni
għal ilmenti mill-utenti tal-internet fir-rigward tal-Phorm.
"Teknoloġiji bħar-reklamar fuq l-intenet skont l-imġiba
tal-utent jafu jkunu utli għan-negozji u l-konsumaturi iżda
għandhom jintużaw b'tali mod li jimxu mar-regoli tal-UE. Dawn
ir-regoli qegħdin hemm biex iħarsu l-privatezza
taċ-ċittadini u għandhom jiġu infurzati rigorożament
mill-Istati Membri kollha", qalet il-Kummissarju tal-UE
għat-Telkomunikazzjonijiet Viviane Reding. "Ilna għal xi żmien
insegwu l-każ tal-Phorm u kkonkludejna li hemm xi problemi bil-mod kif
ir-Renju Unit implimenta partijiet mir-regoli tal-UE dwar
il-kunfidenzjalità tal-komunikazzjonijiet. Nappella lill-awtoritajiet
tar-Renju Unit ibiddlu l-liġijiet nazzjonali tagħhom u jiżguraw
li l-awtoritajiet nazzjonali jingħataw is-setgħat u jkollhom
għad-dispożizzjoni tagħhom is-sanzjonijiet xierqa biex jinfurzaw
il-leġiżlazzjoni tal-UE dwar il-kunfidenzjalità
tal-komunikazzjonijiet. Dan għandu jippermetti lir-Renju Unit iwieġeb
b'aktar qawwa għall-isfidi ġodda lill-Privatezza-E u l-ħarsien
tal-informazzjoni personali bħalma seħħ fil-każ Phorm. Dan
għandu wkoll iserraħ moħħ il-konsumaturi tal-UE dwar
il-privatezza u l-ħarsien tad-dejta tagħhom waqt li jkunu qegħdin
fuq l-internet".
Sa minn April 2008, il-Kummissjoni rċeviet bosta mistoqsijiet minn
ċittadini tar-Renju Unit u Membri Parlamentari Ewropej tar-Renju Unit
imħassba dwar teknoloġija tar-reklamar li tagħraf l-imġiba
tal-konsumaturi, magħrufa bħala 'Phorm', li qed tintuża
mill-fornituri tas-servizzi tal-internet. It-teknoloġija Phorm taħdem
billi l-ħin kollu tistħarreġ il-movimenti fuq l-internet
tal-klijenti sabiex tiddetermina l-interessi tagħhom u mbagħad
tibagħtilhom reklamar immirat meta jżuru ċerti siti. F'April
2008, BT, l-operatur fiss tar-Renju Unit, ammetta li kien ittestja l-Phorm
fl-2006 u l-2007 mingħajr ma avża lill-klijenti involuti f'din
il-prova. BT wettqet prova ġdida bi stedina tat-teknoloġija bejn
Ottubru u Diċembru tal-2008. Il-provi tal-BT issarfu f'għadd ta'
ilmenti lill-awtorità tar-Renju Unit tal-ħarsien tad-dejta –
l-Information Commissioner’s Office (ICO) u l-pulizija tar-Renju Unit.
Il-Kummissjoni kitbet bosta ittri lill-awtoritajiet tar-Renju Unit sa minn
Lulju 2008, fejn staqsiethom jekk implimentawx il-liġijiet rilevanti tal-UE
fil-kuntest tal-każ Phorm. Wara stħarriġ tat-tweġibiet li
waslu, il-Kummissjoni hija mħassba dwar il-fatt li hemm problemi
strutturali fil-mod kif ir-Renju Unit implimenta partijiet mir-regoli tal-UE
dwar il-kunfidenzjalità tal-komunikazzjonijiet.
Il-liġi tar-Renju Unit, li hija infurzata mill-pulizja tar-Renju Unit,
tgħid li l-interċettazzjoni illegali tal-komunikazzjonijiet hija reat.
Madankollu, l-ambitu ta' dan ir-reat huwa limitat biss
għall-interċettazzjoni 'intenzjonali'. Barra minn hekk,
l-interċettazzjoni titqies ukoll legali meta l-interċettatur ikollu
'bażi raġonevoli biex jemmen' li ngħata l-kunsens
għall-interċettazzjoni. Il-Kummissjoni tinsab imħassba wkoll dwar
il-fatt li r-Renju Unit m'għandux awtorità superviżorja
indipendenti li titratta dan it-tip ta' interċettazzjonijiet. 
Ir-Renju Unit għandu xahrejn biex iwieġeb għall-ewwel stadju
ta' proċedura ta' ksur, billi l-ittra ta' notifika formali ntbagħtet
illum. Jekk il-Kummissjoni ma tirċievi ebda tweġiba, jew jekk
l-osservazzjonijiet ippreżentati mir-Renju Unit ma jkunux
sodisfaċenti, il-Kummissjoni tista' tiddeċiedi li toħroġ
opinjoni motivata (it-tieni stadju tal-proċedura ta' ksur). Jekk ir-Renju
Unit wara dan xorta waħda ma jwettaqx l-obbligi tiegħu skont
il-liġi tal-UE, il-Kummissjoni tirreferi dan il-każ lill-Qorti
tal-Ġustizzja Ewropea.
L-isfond
Id-Direttiva
tal-UE dwar il-privatezza u l-komunikazzjoni elettronika tirrikjedi lill-Istati
Membri jiżguraw il-kunfidenzjalità tal-komunikazzjonijiet u dejta dwar
it-traffiku relatata billi jipprojbixxu l-interċettazzjoni jew
is-sorveljanza mingħajr il-kunsens tal-utenti konċernati
(Artikolu 5(1) tad-Direttiva 2002/58/KE).
Id-Direttiva tal-UE dwar il-Protezzjoni tad-Dejta tispeċifika li l-kunsens
tal-utent iridi jkun "indikazzjoni speċifika u infurmata tax-xewqa
tiegħu mogħtija liberament" (Artikolu 2(h) tad-Direttiva 95/46/KE.
Barra minn hekk, l-Artikolu 24 tad-Direttiva tal-UE dwar il-Protezzjoni
tad-Dejta jirrikjedi li l-Istati Membri jadottaw sanzjonijiet li għandhom
jingħataw f’każ ta’ ksur u l-Artikolu 28 jgħid
li awtoritajiet indipendenti għandhom jiġu inkarigati
mis-superviżjoni tal-implimentazzjoni. Dawn id-dispożizzjonijiet
tad-Direttiva tal-UE dwar il-Protezzjoni tad-Dejta japplikaw ukoll fil-qasam
tal-kunfidenzjalità tal-komunikazzjonijiet.
Daqqa t'għajn dettaljata lejn il-proċeduri tal-ksur fil-qasam
tat-telekomunikazzjoni jinsabu fuq: 
http://ec.europa.eu/information_society/policy/ecomm/implementation_enforcement/infringement/
