IP/09/696
Brussell, l-4 ta' Mejju 2009Governanza tal-Internet: il-Kummissarju
Reding issejjaħ għall-privatizzazzjoni u r-responsabbiltà
sħiħa tal-ICANN mill-1 ta' OttubruF’filmat li ttella’ dalgħodu fuq
is-sit tagħha, Viviane Reding, il-Kummissarju tal-UE
għas-Soċjetà tal-Informazzjoni u l-Midja, sejħet għal
iktar trasparenza u responsabbiltà fil-Governanza tal-Internet sa minn
Ottubru 2009. Bħalissa qegħdin jittieħdu
deċiżjonijiet ewlenin li għandhom x’jaqsmu mal-Governanza
tal-Internet, bħal ngħidu aħna dwar id-dominji tal-ogħla
livell u t-tmexxija tad-direttorju prinċipali tal-internet
mill-Korporazzjoni tal-Internet dwar l-Ismijiet u n-Numri Assenjati (ICANN),
korporazzjoni privata bla skop ta’ qligħ li hija stabbilita
f’Kalifornja. Sa issa, l-ICANN topera skont ftehim mad-Dipartiment
tal-Kummerċ tal-Istati Uniti tal-Amerika. Madankollu, dan il-ftehim jiskadi
fit-30 ta’ Settembru ta' din is-sena. Illum il-Kummissarju
Reding fasslet mudell ġdid ta’ governanza għall-internet li
għandu jitħaddem minn dakinhar 'il quddiem. Dan għandu jinkludi
l-privatizzazzjoni sħiħa tal-ICANN u li dan ikun responsabbli
għall-kollox, ikun akkumpanjat minn korp ġudizzjarju indipendenti, kif
ukoll it-twaqqif ta’ “G12 għall-Governanza tal-Internet”
– forum multilaterali li fih il-gvernijiet jistgħu jiddiskutu
l-politika ġenerali dwar il-governanza tal-internet u kwistjonijiet
ta’ sigurtà. 
“Nemmen li l-President Obama se jkollu l-kuraġġ, id-dehen
u r-rispett għan-natura globali tal-internet sabiex f’Settembru
jwitti t-triq għal mudell ġdid ta’ Governanza tal-Internet,
iktar responsabbli, iktar trasparenti, iktar demokratiku u iktar
multilaterali,” qalet il-Kummissarju tal-UE Viviane Reding
fil-messaġġ tagħha tal-filmat fuq l-Internet. “Issa huwa
l-mument tal-azzjoni. U l-Ewropa għandha tkun lesta tappoġġa
l-isforzi tal-President Obama.” 
Reding saħqet li “t-30 ta' Settembru ta' dis-sena se
jkun mument tal-verità, meta jiskadi l-ftehim li hemm bħalissa bejn
l-ICANN u l-Gvern tal-Istati Uniti. Dan jiftaħ il-bibien
għall-privatizzazzjoni sħiħa tal-ICANN; iqajjem ukoll
il-mistoqsija ta’ lil min għandha tirrispondi l-ICANN,
mill-1 ta’ Ottubru ’l quddiem.”
L-ICANN tittratta wħud mill-iktar kwistjonijiet sensittitivi li
għandhom x’jaqsmu mal-Governanza tal-Internet, bħal ngħidu
aħna d-dominji tal-ogħla livell jew it-tmexxija tas-sistema ta’
indirizzi fuq l-internet li tiżgura li miljuni ta’ kompjuters
jistgħu jaqbdu bejniethom. L-ICANN kienet stabbilita fl-1998
fil-Kalifornja, skont ftehim mal-gvern Amerikan.
“Ir-responsabbiltà tal-ICANN hija assolutament
meħtieġa,” qalet Reding. Id-deċiżjoni li
ttieħdet fl-amministrazzjoni ta’ Clinton sabiex jinbeda
l-proċess ta' privatizzazzjoni tal-ismijiet tad-dominji tal-internet u
tas-sistema tal-indirizzi kienet waħda tajba. Fl-aħħar
mill-aħħar, ħadd ma jista’ jargumenta bis-serjetà li
dipartiment tal-gvern ta’ pajjiż wieħed biss ikollu l-kontroll
ta' funzjoni tal-internet li jużawha mijiet ta' miljuni ta' nies
f‘pajjiżi madwar id-dinja kollha."
Il-Kummissarju Reding spjegat ukoll kif jista’ jiġi ffurmat
mudell ġdid tal-Governanza tal-Internet wara
t-30 ta’ Settembru: Jista’ jinkludi b'mod partikolari dan
li ġej:ICANN ipprivatizzata u indipendenti għall-kollox li tkun
kompatibbli mal-aqwa normi tal-governanza korporattiva, b’mod partikolari
ma’ dawk dwar it-trasparenza finanzjarja u r-responsabbiltà interna,
u tkun soġġetta għal stħarriġ ġudizzjarju
effettiv.
Forum multilaterali li fih il-gvernijiet jistgħu jiddiskutu politiki
ġenerali dwar il-governanza tal-internet, bħal “G12
għall-Governanza tal-Internet” – grupp informali ta’
rappreżentanti tal-gvern li jiltaqa’ għall-anqas darbtejn
fis-sena u, fejn ikun xieraq, għandhom is-setgħa li jressqu lill-ICANN
ir-rakkomandazzjonijiet tagħhom, adottati b'maġġoranza. Dan
il-grupp għandu jagħti r-reazzjoni tiegħu minnufih
f’każ li jkun hemm theddid għall-istabbiltà,
is-sigurtà u t-trasparenza tal-internet. Sabiex ikun ġeografikament
ibbilanċjat, il-“G12 għall-Governanza tal-Internet”
għandu jkun kompost minn żewġ rappreżentanti li jkunu
ġejjin mill-Amerika ta’ Fuq, tnejn mill-Amerika ta’ Isfel,
tnejn mill-Ewropa u tnejn mill-Afrika, tliet rappreżentanti mill-Asja u
tlieta oħra mill-Awstralja, kif ukoll il-President tal-ICANN li jkun
maħtur bħala membru mingħajr id-dritt tal-vot.
L-organizzazzjonijiet internazzjonali li jkollhom il-kompetenzi f'dan il-qasam
jistgħu jingħataw l-istatus ta’
osservaturi.Fis-6 ta’ Mejju, il-Kummissjoni Ewropea
se tospita l-ewwel seduta pubblika fi Brussell sabiex lill-Komunità
tal-Internet fl-Ewropa tagħtiha l-opportunità issemma’
l-aspettattivi tagħha għall-ġejjieni tal-Governanza
tal-Internet.
SfondGħal
bosta snin, l-Unjoni Ewropea kellha rwol ewlieni fid-diskussjonijiet
internazzjonali dwar il-Governanza tal-Internet. Il-Kummissjoni Ewropea
talbet diversi drabi għal sistema tal-governanza tal-internet li tkun fdata
għal kollox f’idejn is-settur privat mingħajr interferenza
min-naħa tal-gvern fit-tmexxija tagħha ta’ kuljum (ara IP/06/1297)
u ilha tappoġġa djalogu miftuħ bejn bosta partijiet interessati
dwar il-politika tal-governanza u l-iżvilupp tal-internet. (IP/06/1491).
Il-Kummissjoni Ewropea tieħu sehem ukoll fil-Governmental Advisory Committee
tal-Korporazzjoni tal-Internet dwar l-Ismijiet u n-Numri Assenjati (ICANN), li
l-għan prinċipali tagħha huwa li tagħti parir lill-ICANN
dwar l-aspetti tal-politika pubblika tal-attivitajiet tagħha ta’
koordinament.
Il-filmat tal-messaġġ tal-Kummissarju Reding jinsab fuq is-sit:
http://ec.europa.eu/commission_barroso/reding/video/index_en.htmIktar tagħrif dwar is-seduta pubblika dwar il-Governanza tal-Internet,
li se tiġi organizzata mill-Kummissjoni Ewropea
fis-6 ta’ Mejju fi Brussell, se jkun disponibbli fis-sit:
http://ec.europa.eu/information_society/policy/internet_gov/index_en.htm
