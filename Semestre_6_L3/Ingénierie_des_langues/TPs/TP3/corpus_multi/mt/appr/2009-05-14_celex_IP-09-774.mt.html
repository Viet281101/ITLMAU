IP/09/774
Brussell, 14 ta' Mejju 2009It-Telekomunikazzjoni: L-Italja
mħeġġa tieħu azzjoni dwar il-post tal-oriġini
tat-telefonati 112 biex tikkonforma mas-sentenza tal-QortiL-informazzjoni dwar l-oriġini tat-telefonati
112 għada mhix disponibbli għas-servizzi tal-emerġenza fl-Italja,
kif meħtieġ bir-regoli tal-UE, minkejja sentenza mill-Qorti Ewropea
tal-Ġustizzja f’Jannar, li tesiġi li l-Italja tagħmel dan.
Il-Kummissjoni llum iddeċidiet li tibgħat ittra ta’ tqegħid
fil-mora lill-Italja, li fiha titlobha tikkonforma mas-sentenza u
sabiex tiżgura li l-informazzjoni dwar il-post tal-oriġini
tat-telefonati kollha 112 tkun disponibbli għas-servizzi
tal-emerġenza. L-Italja tista' tiġi mmultata jew il-każ
jerġa' jasal quddiem il-Qorti Ewropea tal-Ġustizzja.
“Il-forniment ta’ informazzjoni dwar il-post tal-oriġini
tat-telefonati lis-servizzi tal-emerġenza huwa kruċjali biex in-numru
uniku tal-emerġenza Ewropew, il-112, jaħdem b’mod
effikaċi,” qalet il-Kummissarju tal-UE
għat-Telekomunikazzjoni, Viviane Reding. “Il-maġġoranza
tal-Istati Membri diġà introduċewh u ma hemm l-ebda raġuni
għalfejn l-Italja ma tistax timplimenta wkoll dan is-servizz tabilħaqq
vitali għaċ-ċittadini tagħha. Il-Kummissjoni għandha
ssegwi l-proċediment ta’ ksur kontra l-Italja sabiex tiżgura li
s-Sentenza tal-Qorta Ewropea tal-Ġustizzja tissegwa u wkoll għaliex
id-disponibbiltà tal-informazzjoni dwar il-post minn fejn joriġinaw
it-telefonati hija għodda tal-emerġenza li tista’ tgħinna
nsalvaw il-ħajjiet.”
Fil-15 ta’ Jannar 2009, il-Qorti Ewropea tal-Ġustizzja
iddeċidiet li l-Italja kienet naqset milli tqiegħed tagħrif dwar
il-post tal-oriġini tat-telefonati kollha 112 għad-dispożizzjoni
tal-awtoritajiet li jittrattaw il-każijiet tal-emerġenza.
L-informazzjoni dwar il-post tal-oriġini tat-telefonati 112
miċ-ċellulari għadha mhix disponibbli għas-servizzi
tal-emerġenza madwar l-Italja, ħlief fil-provinċja ta’
Salerno. 
Il-Kummissjoni ħadet nota tal-passi li ħadu l-awtoritajiet Taljani
sabiex jiżguraw id-disponibbiltà tal-informazzjoni dwar il-post
tal-oriġini tat-telefonati 112. Madankollu, tappella lill-Gvern Taljan
sabiex jaċċellera l-implimentazzjoni tal-informazzjoni dwar il-post
tal-oriġini tat-telefonati kollha li jsiru lill-112 madwar il-pajjiż.
Jekk l-Italja ma tweġibx din it-talba għat-titjib fi żmien
xahrejn, tissogra li tiġi mmultata talli tkun naqset milli tirrispetta
s-sentenza tal-Qorti. 
Il-forniment ta’ informazzjoni dwar il-post tal-oriġini
tat-telefonati lis-servizzi ta' emerġenza għat-telefonati lill-112
jikkontribwixxi għas-sikurezza taċ-ċittadini Ewropej.
Iċ-ċittadini Taljani u ċ-ċittadini Ewropej l-oħra, meta
jkunu f'pajjiżhom inkella huma u jivjaġġaw bħala turisti jew
għal raġunijiet professjonali f’pajjiżi oħra tal-UE,
għandhom ikunu jistgħu jistrieħu fuq il-kapaċità
tas-servizzi tal-emerġenza Taljani biex jillokalizzawhom meta jċemplu
u huma nfushom ma jkunux jistgħu jagħtu d-dettljali ta' fejn jinsabu
biex tintbagħtilhom l-għajnuna. 
Sfond
Skont id-Direttiva tal-UE dwar is-Servizzi Universali (Artikolu 26),
l-Istati Membri għandhom obbligu li jiggarantixxu l-funzjonament korrett
tan-numru uniku Ewropew għall-emerġenzi, il-112. Dan jinkludi
l-iżgurar li l-informazzjoni dwar il-post tal-oriġini tat-telefonati
kollha 112 tkun disponibbli għall-awtoritajiet tal-emerġenza. 
Kollox ma’ kollox, il-Kummissjoni fetħet proċedimenti
ta’ ksur kontra 14-il Stat Membru tal-UE fir-rigward tal-post
tal-oriġini tat-telefonati 112. 11 minn dawk il-każijiet issa
ngħalqu peress li l-Istati Membri rrimedjaw is-sitwazzjoni u
l-informazzjoni dwar il-post tal-oriġini saret kompletament disponibbli.
Minbarra l-Italja, il-Qorti Ewropea tal-Ġustizzja f’sentenzi
oħra, iddeċidiet ukoll li l-Litwanja u l-Olanda ma kkonformawx
mar-rekwiżiti tal-UE rigward il-post tal-oriġini tat-telefonati 112 u
dawn il-każijiet ukoll għadhom pendenti.
Barra minn hekk, il-Kummissjoni fl-imgħoddi fetħet ukoll
proċedimenti ta' ksur kontra żewġ Stati Membri oħra talli
naqsu milli jiżguraw id-disponibbiltà tal-112 bħala n-numru ta'
kuntatt għas-servizzi tal-emerġenza. L-aħħar każ, li
kien jirrigwarda l-Bulgarija, ngħalaq fid-29 ta’ Jannar ta’ din
is-sena u l-112 issa huwa disponibbli madwar l-UE kollha (IP/08/1968).
Fl-aħħarnett, każ ieħor infetaħ kontra l-Italja
f’Settembru 2008 fir-rigward tat-trattament tat-telefonati li jsiru
lill-112 (IP/08/1342).
Il-Kummissjoni Ewropea, skont l-Artikolu 228 tat-Trattat tal-KE,
iddeċidiet li tibgħat ittra ta’ tqegħid fil-mora li fiha
talbet lill-Italja għall-informazzjoni kollha dwar il-konformità
tagħha mas-sentenza ta’ Jannar mill-Qorti Ewropea tal-Ġustizzja.
Jekk l-awtoritajiet Taljani jibqgħu ma jikkonformawx, il-Kummissjoni se
tibgħat opinjoni motivata lill-gvern Taljan, u fl-aħħar
mill-aħħar, tista’ titlob lill-Qorti timponi l-ħlas
ta’ multa.
Daqqa t'għajn dettaljata lejn il-proċeduri tal-ksur fil-qasam
tat-telekomunikazzjoni tinsab fuq: 
http://ec.europa.eu/information_society/policy/ecomm/implementation_enforcement/infringement/
