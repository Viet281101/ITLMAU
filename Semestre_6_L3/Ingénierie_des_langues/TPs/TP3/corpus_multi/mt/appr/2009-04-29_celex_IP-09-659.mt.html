IP/09/659
Brussell, il-29 ta' April 2009Għajnuna
mill-Istat: Il-Kummissjoni tadotta Pakkett ta' Simplifikazzjoni biex
taċċelera d-deċiżjonijiet dwar l-għajnuna
mill-IstatIl-Kummissjoni Ewropea adottat Pakkett ta'
Simplifikazzjoni għall-għajnuna mill-Istat b'Kodiċi
tal-Aħjar Prassi u Avviż ta' Proċedura Simplifikata. It-tnejn
għandhom l-għan li jtejbu l-effettività, it-trasparenza u
l-previdibbiltà tal-proċeduri tal-għajnuna mill-Istat f'kull
stadju ta' investigazzjoni, biex b'hekk jinkoraġġixxu l-kooperazzjoni
volontarja bejn il-Kummissjoni u l-Istati Membri. B'mod partikolari,
iż-żewġ testi jipproponi li l-Istati Membri jżidu l-kuntatti
tagħhom qabel in-notifika tal-miżuri ta' għajnuna, sabiex
jeliminaw diffikultajiet potenzjali fi stadju bikri tal-proċess, u jinkludu
sensiela ta' għodda għall-ippjanar imtejba biex jiġu
affaċjati kemm il-każijiet diffiċli u dawk sempliċi.
L-adozzjoni tal-Pakkett ta' Simplifikazzjoni hija pass importanti fil-programm
ta' riforma mħabbar mill-Kummissjoni fil-Pjan ta' Azzjoni dwar
l-Għajnuna mill-Istat tagħha (ara l-IP/05/680).
Il-Kummissarju għall-Kompetizzjoni Neelie Kroes qalet: "Il-Pakkett ta'
Simplifikazzjoni għall-għajnuna mill-Istat se jkun ta'
benefiċċju għan-negozju billi jiffaċilita
deċiżjonijiet dwar l-għajnuna mill-Istat, b'mod partikolari
permezz ta' kooperazzjoni aktar bikrija u aħjar bejn l-Istati Membri u
l-Kummissjoni. Fl-adozzjoni tal-Kodiċi tal-Aħjar Prassi u l-Avviż
ta' Proċedura Simplifikata, il-Kummissjoni wettqet il-wegħda
tagħha li timmodernizza u tissimplifika l-proċeduri tal-għajnuna
mill-Istat, kif inhu stabbilit fil-Pjan ta' Azzjoni dwar l-Għajnuna
mill-Istat. 
Il-Pakkett ta' Simplifikazzjoni għandu l-għan li jiffaċilita u
b'hekk jaċċelera t-trattament tat-tipi differenti ta' proċeduri
dwar l-għajnuna mill-Istat: miżuri sempliċi notifikati
lill-Kummissjoni, każijiet kumplessi li jqajmu kwistjonijiet ġodda,
ilmenti. Dan huwa skont l-għan imħabbar fil-Pjan ta' Azzjoni dwar
l-Għajnuna mill-Istat mill-2005 (IP/05/680),
li sejjaħ għal proċeduri aktar effettivi, sempliċi u
prevedibbli fil-qasam tal-għajnuna mill-Istat. Il-Pakkett ġie diskuss
b'mod estensiv mal-Istati Membri u ma' partijiet interessati barra
l-Istituzzjonijiet (ara l-IP/08/1950)
u ta lok għal reazzjoni li, fil-biċċa l-kbira tagħha, kienet
pożittiva.
Il-Kodiċi tal-Aħjar Prassi jagħti d-dettalji dwar kif
il-proċeduri dwar l-għajnuna mill-Istat għandhom jitwettqu
fil-prattika, b'mod partikolari rigward id-dewmien, it-trasparenza u
l-prevedibbiltà tagħhom. Il-Kodiċi jinkludi numru ta'
arranġamenti volontarji bejn il-Kummissjoni u l-Istati Membri biex jinkisbu
proċeduri aktar effiċjenti u prevedibbli, f'kull stadju ta'
investigazzjoni dwar l-għajnuna mill-Istat. Se japplika
għall-każijiet kollha li mhumiex koperti mir-Regolament għal
Eżenzjoni Ġenerali Sħiħa (ara l-IP/08/1110)
jew suġġetti għall-Avviż dwar il-Proċedura
Simplifikata.
Il-Kodiċi tal-Aħjar Prassi huwa bbażat fuq impenn konġunt
tal-Kummissjoni u l-Istati Membri. Min-naħa l-waħda, il-Kummissjoni se
toffri kuntatti ta' qabel in-notifika fuq bażi aktar regolari, biex
ittejjeb il-kwalità u l-kompletezza tan-notifiki. Se jkun hemm skeda
miftiehma dwar l-mod kif jitmexxew każijiet partikolarment innovattivi,
kumplessi jew urġenti. Il-Kummissjoni se tagħmel ukoll l-almu
tagħha biex tiġbor it-talbiet tagħha għal informazzjoni.
Min-naħa l-oħra, l-Istati Membri huma mistiedna jwieġbu aktar
malajr u b'mod aktar komplet it-talbiet li jsiru mill-Kummissjoni li jkollhom
x'jaqsmu mal-każijiet. Għal dan l-iskop, il-Kodiċi jipproponi
infurzar metikoluż tal-mezzi proċedurali eżistenti biex l-Istati
Membri jkunu inkoraġġiti jirreaġixxu minnufih u biex
il-proċeduri jibqgħu għaddejjin. Il-Kodiċi tal-Aħjar
Prassi għandu wkoll l-għan li jtejjeb il-proċedura biex jiġu
trattati l-ilmenti, inklużi skadenzi indikattivi u informazzjoni aħjar
għal dawk li jagħmlu lment. 
Il-Proċedura Simplifikata għandha l-għan li ttejjeb
it-trattament tal-Kummissjoni ta' każijiet sempliċi, bħal dawk li
huma kjarament fuq il-linji ta' strumenti orizzontali eżistenti jew skont
prassi deċiżjonali stabbilita tal-Kummissjoni. Il-Kummissjoni trid
tiżgura li l-għajnuna kjarament kompatibbli tkun approvata malajr kemm
jista' jkun meta l-Istati Membri jipprovdu notifika sħiħa. Għal
dan l-iskop, l-Avviż jinkludi wkoll lista illustrattiva ta' miżuri ta'
għajnuna, li tinkludi ċerti għajnuniet għall-SMEs,
għajnuna ambjentali, għajnuna għall-innovazzjoni u għajnuna
għas-salvataġġ u ristrutturazzjoni, li fil-prinċipju huma
adattati għal trattament simplifikat. 
Din il-proċedura l-ġdida mhux biss għandha tkun aktar
mgħaġġla, iżda wkoll aktar trasparenti: il-partijiet
interessati se jiggwadanjaw opportunità ġdida biex jikkummentaw fuq
il-miżuri ta' għajnuna mill-Istat ippjanata, billi se tiġi
ppublikata minn qabel sinteżi tal-miżuri notifikati mill-Istat Membru
taħt il-Proċedura Simplifikata fuq il-websajt tal-Kummissjoni.
L-ebda waħda minn dawn l-inizjattivi ma għandha l-għan li
tapplika għall-miżuri notifikati mill-Istati Membri fil-kuntest
tal-kriżi finanzjarja u ekonomika preżenti, li għaliha ġew
stabbiliti proċeduri interni ad hoc li jippermettu lill-Kummissjoni
tittratta l-miżuri notifikati b'urġenza estrema.   
Il-Kodiċi u l-Avviż huma disponibbli bl-Ingliż,
bil-Franċiż u bil-Ġermaniż fuq il-websajt tal-Kummissjoni
f':
http://ec.europa.eu/competition/state_aid/reform/reform.html
Se jkunu disponibbli verżjonijiet lingwistiki oħrajn fi żmien
qasir.
Għal aktar informazzjoni, ara l-MEMO/09/208.
