IP/09/501
Brussell, 30 ta' Marzu 2009Il-Kummissjoni tilqa’ l-approvazzjoni
politika tal-pakkett dwar l-Ajru Uniku Ewropew li l-Kunsill ta llumWara l-vot favur tal-ġimgħa li
għaddiet fil-Parlament Ewropew, il-Ministri tat-Trasport illum ikkonfermaw
il-ftehim milħuq dwar pakkett tal-avjazzjoni li għandu influwenza
kbira. Dan il-pakkett, li se jiġi adottat formalment mill-Kunsill
fil-ġimgħat li ġejjin, isaħħaħ l-Ajru Uniku
Ewropew (SES), lill-Aġenzija Ewropea dwar is-Sigurtà fl-Avjazzjoni
jagħmilha responsabbli għall-elementi kollha
tas-sikurezza fil-katina tal-avjazzjoni u  jagħti spinta
lill-implimentazzjoni tat-teknoloġiji ġodda. Bħala pakkett, dawn
il-miżuri se jwasslu għal titjiriet iktar sikuri, li jagħmlu
inqas ħsara lill-ambjent u li huma iktar effiċjenti mil-lat ta'
spiża. Huwa kkalkulat li l-linji tal-ajru se jiffrankaw madwar
erba' biljun ewro fis-sena. Fl-istess ħin il-Pjan Komprensiv
għall-Ġestjoni tat-Traffiku tal-Ajru (ATM) lill-industrija Ewropea
tal-manifattura se jpoġġiha fuq quddiem nett tal-innovazzjoni
fit-teknoloġija tal-ġestjoni tat-traffiku tal-ajru, biex b’hekk
joħloq infrastruttura Ewropea li trendi u jagħti vantaġġ
kompetittiv lill-manifatturi fis-swieq dinjin.
Il-Viċi President tal-Kummissjoni li huwa responsabbli
għat-trasport, Antonio Tajani, qal: "L-Ewropa teħtieġ sistema
tal-ġestjoni tat-traffiku tal-ajru li tkun tista’ tlaħħaq
mat-tkabbir tal-ġejjieni fis-settur tal-avjazzjoni. Il-pubbliku li
jivvjaġġa jistenna servizzi ta’ kwalità għolja. Dan
il-pakkett ta’ miżuri se jwassal għal titjiriet iktar sikuri, li
jagħmlu inqas ħsara lill-ambjent u li huma iktar effiċjenti
mil-lat ta' spiża. L-inġenji tal-ajru se jkunu jistgħu jtiru
l-iqsar rotot possibbli, hekk li jkunu konformi mar-rekwiżiti ambjentali li
qegħdin jiżdiedu. Għall-ewwel darba, il-ħtiġijiet
tal-utenti tal-ispazju tal-ajru se jitqiegħdu fil-qofol tas-sistema. 
Il-pakkett ma setax ikun aktar f’waqtu, hekk kif is-settur jinsab
f'diffikultà minħabba l-kriżi li hawn bħalissa. "
L-ewwel pilastru tal-pakkett jintroduċi diversi punti ta’
titjib fil-leġiżlazzjoni oriġinali tas-SES (ara IP/01/1398),
fosthom miri ta’ prestazzjoni vinkolanti għall-fornituri tas-servizzi
tan-navigazzjoni bl-ajru, funzjonijiet Ewropej tal-ġestjoni tan-netwerk
sabiex tiġi żgurata konverġenza bejn in-netwerks nazzjonali, u
data definittiva biex l-Istati Membri jtejbu l-prestazzjoni, inkluż permezz
ta' kooperazzjoni aħjar u iktar integrazzjoni tal-fornituri tas-servizzi
tan-navigazzjoni bl-ajru, magħrufin bħala l-Oqsma Funzjonali tal-Ajru
(Functional Airspace Blocks) fost l-oħrajn.
Il-pilastru teknoloġiku jiffoka fuq l-introduzzjoni
tal-aħjar teknoloġija disponibbli. Il-programm SESAR jgħaqqad
il-partijiet kollha interessati fl-avjazzjoni biex jiżviluppaw, jivvalidaw
u jużaw sistema tal-ġestjoni tat-traffiku tal-ajru ta’
ġenerazzjoni ġdida, mifruxa mal-Ewropa kollha. 
Il-pilastru tas-sikurezza jipprovdi għal aktar responsabbiltajiet
għall-Aġenzija Ewropea dwar is-Sigurtà fl-Avjazzjoni (EASA). Dan
għandu jiżgura regoli preċiżi, uniformi u li jorbtu
għat-tħaddim tal-ajruporti, għall-ġestjoni tat-traffiku
tal-ajru u għas-servizzi tan-navigazzjoni bl-ajru, kif ukoll
monitoraġġ tajjeb tal-implimentazzjoni tagħhom min-naħa
tal-Istati Membri. Dawn il-kompetenzi l-ġodda tal-EASA lill-aġenzija
jagħtuha kontroll iktar komprensiv fuq is-sikurezza fl-avjazzjoni Ewropea,
u jiżguraw li r-regoli komuni dwar is-sikurezza jkunu applikati
fil-fażijiet kollha tat-titjira, sa minn qabel it-tluq.
Fl-aħħar nett, il-pilastru tal-kapaċità
tal-ajruporti jindirizza n-nuqqas ta’ runways u ta’
faċilitajiet tal-ajruporti li hemm bħalissa, li jistgħu
jikkawżaw konġestjonijiet kbar. L-inizjattiva taħdem biex
l-allokazzjonijiet fl-ajruporti li jinħarġu lill-operaturi
tal-inġenji tal-ajru tikkoordinahom aħjar mal-miżuri
tal-ġestjoni tat-traffiku tal-ajru, kif ukoll biex tistabbilixxi
osservatorju tal-kapaċità tal-ajruporti b’tali mod li
l-ajruporti tintegrahom ħaġa waħda fin-netwerk
tal-avjazzjoni.
Il-pakkett il-ġdid il-kwistjonijiet ambjentali jqiegħdhom
fil-qofol tal-Ajru Uniku Ewropew, u t-titjib fil-ġestjoni tat-traffiku
tal-ajru għandu jnaqqas l-emissjonijiet tal-gassijiet serra fl-avjazzjoni.
It-titjib prospettiv huwa sa 10% għal kull titjira, li jammonta għal
16-il miljun tunnellata ta' CO2 ffrankati kull sena u
l-utenti tal-ispazju tal-ajru għandhom jiffrankaw EUR 2.4 biljun
fis-sena. Dan se jġib lis-settur tal-avjazzjoni fil-qagħda li jkun
jista’ jittratta l-integrazzjoni tiegħu fl-Iskema Ewropea dwar
l-Iskambju tal-Kwoti tal-Emissjonijiet.Ġaladarba l-fattur uman huwa
ċentrali fil-forniment tas-servizzi tan-navigazzjoni bl-ajru,
l-istituzzjonijiet Ewropej adottaw ukoll stqarrija fejn iddikjaraw li
huma lesti jaħdmu b’mod konġunt sabiex jinvolvu lill-persunal
fl-implimentazzjoni tal-pakkett tal-avjazzjoni, biex jiżguraw li jkun hemm
standards għoljin ta' kompetenza fil-kategoriji kollha tal-persunal
involuti fis-sikurezza u biex iqanqlu kunfidenza fil-mekkaniżmi
għar-rappurtar tal-inċidenti.
