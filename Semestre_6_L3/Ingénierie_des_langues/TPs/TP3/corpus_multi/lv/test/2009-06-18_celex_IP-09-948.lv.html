I P/09/948  Briselē, 2009. gada 18. jūnijā     Bērna kopšanas atvaļinājums —  Eiropas sociālie partneri paraksta pārskatīto pamatnolīgumu   Jaunais pamatnolīgums, ko noslēdza Eiropas sociālie partneri, pagarina bērna kopšanas atvaļinājumu no trim līdz četriem mēnešiem katram no vecākiem, un tas attiecas uz visiem nodarbinātajiem neatkarīgi no darba līguma veida.  Nolīgums parakstīts pēc sešu mēnešu ilgām sarunām starp sociālajiem partneriem, un tas atspoguļo, kādas pārmaiņas notikušas sabiedrībā un darba tirgū kopš 1995. gada, kad parakstīja pirmo pamatnolīgumu par bērna kopšanas atvaļinājumu.  Šorīt nodarbinātības, sociālo lietu un iespēju vienlīdzības komisārs Vladimirs Špidla piedalījās oficiālajā parakstīšanas ceremonijā.  „ Šis nolīgums apliecina, ka Eiropas sociālā partnerība darbojas un sniedz rezultātus visiem nodarbinātajiem un uzņēmumiem Eiropā,” uzsvēra nodarbinātības, sociālo lietu un iespēju vienlīdzības komisārs Vladimirs Špidla.    Viņš arī piebilda: „Šis nolīgums praktiski pievēršas vienam no prioritārajiem mērķiem sieviešu un vīriešu līdztiesības jomā un apliecina vēlmi rast risinājumus ģimenes un darba līdzsvarošanai, ņemot vērā nacionālo tiesisko regulējumu, prakses un tradīciju atšķirības.”  Šorīt jauno pamatnolīgumu par bērnu kopšanas atvaļinājumu parakstīja Eiropas sociālie partneri: Eiropas Arodbiedrību konfederācija, BUSINESSEUROPE , Uzņēmumu ar valsts kapitāla daļu un vispārējās ekonomiskās intereses uzņēmumu Eiropas Centrs un Eiropas Amatniecības, mazo un vidējo uzņēmumu asociācija.    Jaunais nolīgums    pagarina bērnu kopšanas atvaļinājumu no 3 līdz 4 mēnešiem katram no vecākiem.    Vienu no šiem 4 mēnešiem nevar nodot otram no vecākiem;     precizē, ka to piemēro visiem nodarbinātajiem neatkarīgi no darba līguma (darba līgums uz noteiktu laiku, uz nepilnu darba laiku u.c.);   atļauj vecākiem, kas atgriežas darbā pēc bērna kopšanas atvaļinājuma, arī lūgt pielāgot darba apstākļus (piemēram, darba stundas);   sniedz lielāku aizsardzību pret atlaišanu no darba un nelabvēlīgu attieksmi saistībā ar bērna kopšanas atvaļinājuma tiesību izmantošanu.   Tagad Komisijai jāpārbauda nolīguma noteikumi. Pirms vasaras tā ierosinās Padomei īstenot nolīgumu, pieņemot direktīvu saskaņā ar Līguma noteikumiem par sociālo dialogu. Padomei jāpieņem direktīva ar kvalificētu balsu vairākumu. Priekšvēsture  Pēc divām apspriešanās kārtām par darba, privātās un ģimenes dzīves apvienošanu, kurās piedalījās Eiropas sociālie partneri, nozaru sociālā dialoga organizācijas nolēma sākt sarunas par nolīgumu par bērna kopšanas atvaļinājumu.    Sarunas vainagojās ar pirmo nolīgumu Kopienas mērogā, kuru noslēdza 1995. gada decembrī; vēlāk, 1996. gadā, pieņēma Padomes direktīvu (Direktīva 96/34/EK). Pēc gandrīz 15 gadiem sociālie partneri sēdās pie apaļā galda, lai vienotos par jaunu redzējumu, jo šo nolīgumu bija nepieciešams modernizēt.    Sarunas sākās 2008. gada septembrī un noslēdzās 2009. gada martā.  Papildu informācija Par sociālo dialogu    http://ec.europa.eu/social/main.jsp?catId=329&amp;langId=fr    Par sieviešu un vīriešu līdztiesību    http://ec.europa.eu/social/main.jsp?catId=418&amp;langId=fr    2009. gada ziņojums par sieviešu un vīriešu līdztiesību    http://ec.europa.eu/employment_social/publications/booklets/equality/pdf/eul1450_090330_bas_en.pdf    Tīmekļa vietne par atšķirībām darba samaksā    http://ec.europa.eu/equalpay     Videoziņu izlaidums „ Novērst atšķirības sieviešu un vīriešu darba samaksā Eiropā”     http://ec.europa.eu/avservices/video/video_prod_en.cfm?type=detail&amp;prodid=8786&amp;src=1     Videoziņu izlaidums „ Sievietes vadošos amatos”     http://ec.europa.eu/avservices/video/video_prod_en.cfm?type=detail&amp;prodid=8787&amp;src=1
