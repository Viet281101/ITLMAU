IP/09/1516 Briselē, 2009. gada 14. oktobrī Kosova* – Eiropas perspektīvas īstenošana  Šodien Eiropas Komisija ierosina uzsākt jaunu posmu ES attiecībās ar Kosovu. Savā paziņojumā "Kosova – Eiropas perspektīvas īstenošana" Komisija ierosina uzsākt procesu, kura rezultātā būtu jāpanāk bezvīzu ceļošana Kosovas pilsoņiem, un jāuzsāk sagatavošanas darbi visaptveroša tirdzniecības nolīguma noslēgšanai, tiklīdz Kosova būs izpildījusi prasības. Par paplašināšanos atbildīgais ES komisārs Olli Rēns piebilda: "Ar šodienas lēmumu tiek uzsākts jauns posms. Mēs ierosinām virkni praktisku pasākumu, lai palīdzētu uzlabot visu Kosovas pilsoņu dzīvi. Šie pasākumi parādīs Kosovai, ka tuvināšanās ES nav kaut kas abstrakts, bet gan, ka tā ir saistīta ar reāliem, taustāmiem ieguvumiem visiem. Mēs tagad aicinām ES dalībvalstis atbalstīt mūsu priekšlikumus un nodrošināt, ka Kosova spēj sekot līdzi attīstībai pārējā Rietumbalkānu daļā."  Šī iniciatīva ir daļa no Komisijas Paplašināšanās stratēģijas 2009. gadam, kurā ietilpst arī 2009. gada progresa ziņojums par Kosovu. Pagājušā gada novembrī ES dalībvalstis atzinīgi novērtēja Komisijas priekšlikumu apsvērt tos veidus, kādos ES varētu palīdzēt veicināt Kosovas politisko un sociālekonomisko progresu Kosovas ES perspektīvas vispārējā kontekstā.  Šodien Komisija uzsver galvenās politikas jomas, kurām Kosovā būtu jāpievērš lielāka uzmanība turpmāko dažu gadu laikā, un norāda veidus, kādos ES var palīdzēt. Noslēgumā tā piedāvā sarakstu ar politikas ieteikumiem. Komisija ierosina uzsākt darbu, lai panāktu vīzu režīma liberalizāciju Kosovas pilsoņiem. Tā ierosina arī sagatavot tirdzniecības attiecības ar Kosovu. Komisija vēlas izpētīt veidus, kā Kosova varētu piedalīties dažās EK programmās un iesaistīties iniciatīvās tādās jomās kā nodarbinātība, uzņēmējdarbība un izglītība. Komisija ierosina uzlabot ES politisko dialogu ar Kosovu un paplašināt EK finanšu palīdzības Kosovai darbības jomu, lai iekļautu pārrobežu sadarbību. ES pasākumi tiks īstenoti pakāpeniski un tie būs atkarīgi no Kosovas gūtajiem panākumiem.  Komisijas priekšlikumi neskar ES dalībvalstu nostāju attiecībā uz Kosovas statusu.  * Saskaņā ar ANODPR 1244/99
