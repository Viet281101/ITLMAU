IP/09/ 1988   Briselē, 2009. gada 21. decembrī ES veselīgā uztura kampaņa. Tiešsaitē piedāvātā spēle "Dārgumu meklēšana" ir sasniegusi finiša taisni Eiropas jaunieši 27 dalībvalstīs ir aicināti noskaidrot savas zināšanas par līdzsvarotu uzturu un veselīgu dzīvesveidu, no jauna apzināties augļu, dārzeņu un piena produktu priekšrocības un mēģināt iegūt lieliskas balvas sportam un pareizai ēdienu gatavošanai. "Dārgumu meklēšana" turpināsies līdz 2009. gada 31. decembrim.  Komisāre Marianna Fišere Bola 28. septembrī (skatīt   IP/09/1366   ) atklāja tīmekļa vietni, kuras devīze ir "Ēd, dzer, kusties!". Tīmekļa vietne iepazīstina ar "Gardā bariņa" varoņiem: garšīgiem un sportiskiem augļiem, dārzeņiem un piena produktiem, kuri skolēniem pastāsta par to nozīmi veselīgā dzīvesveidā. Dārgumu meklēšanā ir 8 kārtas, katrā kārtā 2 jautājumi ."Gardā bariņa" varoņi palīdz sameklēt atbildes tīmekļa vietnē. Bērni, kuriem vēl nav 16 gadu, var piedalīties spēlē un iegūt jaukas balvas aktīva dzīvesveida uzsākšanai 2010. gadā, piemēram, kalnu velosipēdu, jogurta gatavojamo ierīci vai sulu spiedi, kā arī pilnu galda tenisa komplektu. Pamatinformācija  Veselīgā uztura kampaņa norisinās paralēli ES programmām „ Skolu apgāde ar augļiem " un " Skolu apgāde ar pienu " — tās ir svarīgas iniciatīvas, lai bērni lietotu līdzsvarotāku uzturu un turētos pie veselīgākiem ēšanas paradumiem.  Veselīga uztura kampaņas vēstījums — ēd, dzer, kusties – tiek popularizēts tieši skolās. Vairāk nekā 17 000 skolēnu un skolotāju piedalījās Gardā bariņa prezentācijas laikā rīkotajās spēlēs Beļģijā, Francijā, Apvienotajā Karalistē, Īrijā, Igaunijā, Lietuvā un Polijā. Saņemtās atsauksmes ir ļoti pozitīvas, skolas pasākumu raksturo kā interesantu un izglītojošu, kā arī atzinīgi vērtē iespēju aktīvi iesaistīties pašiem skolēniem. Tā kā ir saņemts daudz pieprasījumu par "Gardā bariņa" atkārtotu ierašanos vēl vairāk skolās visā ES, šis pasākums ir noteikti jāturpina. Aizraujošā video paziņojumā Beļģijas tenisiste Žustīne Enēna (Justine Henin) un 8 gadus vecais Ginesa rekorda īpašnieks Rosolīno Kannio (Rosolino Cannio) aicināja bērnus pareizi ēst. Vecāki arī var iepazīties ar vairākiem lietderīgiem ieteikumiem un padomiem, kā pamudināt bērnus izvēlēties veselīgas brokastis vai veselīgas uzkodas starp ēdienreizēm. Skolotāju stūrītis sniedz pieeju labākajām iniciatīvām, faktiem un skaitļiem un pedagoģiskiem paņēmieniem visās ES valodās, lai atvieglotu skolotāju darbu. Nesen veiktā Eirobarometra aptaujā trīs ceturtdaļas respondentu "pilnībā piekrita" apgalvojumam, ka "mūsdienās ir daudz vairāk bērnu ar lieko svaru nekā pirms pieciem gadiem". Patiesi, liekais svars Eiropas Savienībā ir aptuveni 22 miljoniem bērnu, no kuriem 5 miljoniem ir vērojama aptaukošanās. Plašāka informācija „Gardā bariņa” kampaņa    http://ec.europa.eu/agriculture/tasty-bunch/    Dārgumu meklēšana    http://ec.europa.eu/agriculture/tasty-bunch/treasure-hunt/index_en.htm    Atjaunināti audiovizuālie materiāli preses pārstāvjiem    http://ec.europa.eu/agriculture/tasty-bunch/press-corner/index_en.htm?press=audiovisual
