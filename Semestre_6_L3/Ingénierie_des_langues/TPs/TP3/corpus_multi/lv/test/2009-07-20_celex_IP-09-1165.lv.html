IP/09/1165  Briselē, 2009. gada 20. jūlijā Migels Indurains palīdz izvēlēties dizainu jaunajam ES bioloģisko produktu logotipam  2009. gada 20. jūlijā slavenais riteņbraucējs Migels Indurains pauda savu atbalstu Eiropas Komisijas organizētajam konkursam par ES bioloģisko produktu logotipu. Migels Indurains, kurš piecas reizes pēc kārtas ir uzvarējis Tour de France un divas reizes uzvarējis arī Giro d’Italia, tikās ar konkursa žūriju, lai izvēlētos labāko logotipu Eiropas līmeņa notikumam. Migels Indurains ir lauksaimnieka dēls, visu dzīvi viņš ir apguvis zināšanas par pareizu uzturu un pratis tās arī izmantot. Viņa sportiskā apņēmība un dziļā izpratne par veselīgu uzturu bija nenovērtējams atbalsts žūrijai, kam bija jāpieņem lēmums par to, kuri logotipi vislabāk raksturo bioloģiskos produktus un tiks izvirzīti konkursa noslēguma posmam.  Žūriju, kuras darba pēdējā posmā piedalījās Migels Indurains , veidoja bioloģiskās lauksaimniecības un ražošanas eksperti un starptautiski atzīti dizaina speciālisti.  Žūrijas locekļi bija tādi ievērojami speciālisti kā Ēriks Spīkermans , radošais direktors un līdzdirektors no Vācijas;  Rīta Brusila-Resenena, grafiskā dizaina pasniedzēja Lapzemes Universitātē Somijā;  Šimons Skripčaks, godalgotais jaunais dizaineris no Polijas;  Elizabete Mersjē, Francijas BIO aģentūras direktore;  Urss Niggli, Šveices Bioloģiskās lauksaimniecības pētniecības institūta (FiBL) direktors;  Toms Vaclaviks, Starptautiskās Bioloģisko produktu mazumtirgotāju asociācijas prezidents un bioloģisko produktu tirdzniecības eksperts no Čehijas;  kā arī Kreigs Sems, Apvienotās Karalistes „Augsnes asociācijas” [ Soil Association ] priekšsēdētājs.  Konkursa žūrijas priekšsēdētājs bija Robs Vermeilens , Eiropas Zīmolu dizaina asociācijas bijušais prezidents.   Eiropas sabiedrība varēs iepazīties ar labākajiem atlasītajiem darbiem un balsot par uzvarētāju.  Atlasītos darbus līdz gada beigām varēs skatīt tīmekļa vietnē   http://ec.europa.eu/agriculture/organic/logo/index_lv.htm   .  Katrs ES pilsonis varēs piedalīties labākā logotipa izvēlē.  No 2010. gada jūlija jauno logotipu lietos visiem bioloģiskajiem produktiem Eiropas Savienībā.  Pretēji jau esošajam ES bioloģisko produktu logotipam, ko izmanto brīvprātīgi, ar jauno logotipu būs obligāti jāapzīmē visi fasētie bioloģiskie produkti, kuru izcelsme ir 27 ES dalībvalstīs.   Jaunais logotips dos Eiropas patērētājiem pārliecību, ka viņu pirktajiem produktiem tiešām ir bioloģiska izcelsme un to kvalitātes standarti ir vienoti visā Eiropas Savienībā.
