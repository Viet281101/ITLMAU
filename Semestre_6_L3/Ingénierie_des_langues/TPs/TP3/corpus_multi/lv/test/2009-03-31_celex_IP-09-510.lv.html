IP/09/510
Briselē, 2009. gada 31. martāVide. ES svin Putnu direktīvas
trīsdesmito gadadienu2. aprīlī apritēs 30 gadu
kopš pieņemts pirmais ES tiesību akts dabas aizsardzības
jomā. Šī direktīva ir viens no
lielākajiem Eiropas vides politikas sasniegumiem, un tā ir
svarīgs elements ES stratēģijā, lai apturētu
bioloģiskās daudzveidības mazināšanos. Putnu
direktīvai bija liela nozīme, skaitliski atjaunojot dažas
apdraudētākās Eiropas putnu sugas, jo īpaši pateicoties
izveidotajam īpaši aizsargājamo teritoriju tīklam. Eiropas
Savienības, valstu valdību, vides aizsardzības speciālistu
un brīvprātīgo koordinētā rīcība,
īstenojot šo direktīvu praksē, daudzas putnu sugas ir
glābusi no drūmām nākotnes izredzēm. Apdraudēto
sugu vidū bija karošknābis (Platalea leucorodia),
jūras ērglis (Haliaeetus albicilla) un Spānijas
ērglis (Aquila adalberti). Patlaban ir izveidotas gandrīz 5000
īpaši aizsargājamās teritorijas, kuras aizņem aptuveni
10 % no ES sauszemes teritorijas. Tās ir daļa no
Natura 2000 ekoloģiskā tīkla. Putnu direktīva ir
veiksmīgs dalītās atbildības un sadarbības piemērs
27 ES dalībvalstu starpā.
Vides komisārs Stavross Dimass paziņoja: “Putnu
direktīva ir viens no sekmīgākajiem ES vides politikas
projektiem. Ar to mūsu apņemšanās saglabāt pasaules
bioloģisko daudzveidību tiek īstenota praksē. Nenoliedzami,
putni ir skaists un ārkārtīgi svarīgs dabas
bagātības elements, taču tiem ir liela nozīme arī
kā vides veselības indikatoriem. Direktīvā noteiktie
striktie standarti lielā mērā ir uzlabojuši Eiropas
savvaļas putnu stāvokli. Tomēr ir jāatrisina vairākas
svarīgas problēmas, lai veselīgas putnu populācijas
pastāvētu ilgtermiņā. Šo 30 gadu laikā Putnu
direktīva nav zaudējusi aktualitāti, un arī turpmākajos
gados tai būs ļoti liela nozīme, īstenojot
bioloģiskās daudzveidības politiku.”
Putnu direktīva — veiksmes stāsts
Trīsdesmit gadus pēc Putnu direktīvas pieņemšanas
tā joprojām ir viens no svarīgākajiem ES tiesību aktiem
Eiropas putnu aizsardzības jomā. Tā ir arī viens no
sekmīgāk īstenotajiem vides politikas instrumentiem.
Žurnālā Science publicētā
pētījumā tika apstiprināts, ka direktīva lielā
mērā palīdzēja apturēt dažu Eiropas
visapdraudētāko putnu sugu skaitlisku samazināšanos.
Dažu putnu, piemēram, Madeiras vētrasputnu (Pterodroma
madeira), cirtaino pelikānu (Pelecanus crispus) un mazo
jūras kraukļu (Phalacrocorax pygmaeus), populāciju
atjaunošanā liela nozīme bija īpaši aizsargājamo
teritoriju izveidei. Tīkls, kurā ir gandrīz 5000 īpaši
aizsargājamo teritoriju, aizņem aptuveni 10 % no Eiropas
sauszemes teritorijas, kā arī ievērojamas platības
jūras piekrastē. 
Putnu direktīva ir lielisks veiksmīgas starptautiskās
sadarbības piemērs. 1979. gadā, kad direktīva tika
pieņemta, ES bija tikai deviņas dalībvalstis. Patlaban
sadarbība norit paplašinātajā ES, un īpaši
aizsargājamās teritorijas izveidotas 27 valstīs. Visā
ES ir spēkā vienoti putnu aizsardzības noteikumi, un Komisija
strikti uzstāj uz to izpildi, vajadzības gadījumā
vēršoties tiesā pret dalībvalstīm, kas tos
pārkāpj. 
Putnu direktīvā atzīta cilvēku darbības ietekme,
piemēram, medību, zvejniecības un lauksaimniecības
rezultātā, un tās līdzāspastāvēšana
dabā. Ļoti iespējams, ka liela daļa Natura 2000
tīklā ietverto teritoriju arī turpmāk piederēs
privātīpašniekiem, taču tiks nodrošināts, ka
apsaimniekošana nākotnē ir ekoloģiski un ekonomiski
ilgtspējīga.
Turpmākie uzdevumi
Tomēr līdztekus minētajiem sasniegumiem, Eiropas
Savienībā, kuras putnu daudzveidība pārsniedz 500
savvaļas sugu, ir vairākas problēmas. Jaunākie
zinātniskie pētījumi liecina, ka 43 % Eiropas putnu sugu ir
apdraudētas vai ievērojami samazinās to populācijas. Tā
ir svarīgākā problēma, kas jārisina, lai pabeigtu
Natura 2000 tīkla, tostarp jūras komponenta,
īstenošanu. 
Lielāka aizsardzība vajadzīga arī parastajiem putniem,
kuru dzīvotne ir plaši lauku apvidi. Lauksaimniecības politikas
pārmaiņas ir izraisījušas krasu lauksaimniecības
platībās dzīvojošo putnu skaita samazināšanos.
Salīdzinot ar 1980. gadu, vērojams kritums aptuveni par
50 %. Patlaban skaits ir stabilizējies, tomēr putnu
aizsardzības prasības būtu labāk jāiestrādā
lauksaimniecības un citās politikas jomās, lai skaitliski
atjaunotu nozīmīgas sugas, piemēram, mazo sīgu (Tetrax
tetrax) un griezi (Crex crex). 
Savvaļas putnu veselība ir rādītājs, kas raksturo
plašākas ar bioloģisko daudzveidību saistītas
problēmas, piemēram, klimata pārmaiņas. Jau šobrīd
ir vērojamas dažu putnu sugu populāciju izplatības
pārmaiņas. Turpmākajos gados svarīgākais uzdevums
būs nodrošināt pietiekamu dabas telpu un pielāgot putnu
aizsardzību klimata pārmaiņām.
Putnu direktīva ir arī instruments, ar kuru ES starptautiskās
saistības attiecībā uz gājputniem tiek īstenotas
praksē. Daudzas putnu sugas daļu dzīves pavada ārpus
Eiropas, tāpēc ir svarīgi sadarboties ar citām valstīm,
kuras ir putnu migrācijas ceļā, lai nodrošinātu
aizsardzību, kas vajadzīga veselīgām putnu
populācijām.
Vēsturiska informācija
Putnu direktīva tika pieņemta, lai apturētu Eiropas
savvaļas putnu populāciju skaitlisko samazināšanos, ko
izraisīja piesārņojums, biotopu zudums un cilvēku
darbība, kas nebija balstīta uz ilgtspējības principiem.
Direktīvā tika arī atzīts, ka savvaļas putni (daudzi no
tiem gājputni) ir dalībvalstu kopīga dabas bagātība, un
to efektīvai aizsardzībai ir nepieciešama starptautiska
līmeņa sadarbība. 
Sīkāka informācija pieejama šādā
tīmekļa vietnē: 
http://ec.europa.eu/environment/nature/legislation/birdsdirective/index_en.htm
