IP/09/941   Briselē 2009. gada 17. jūnijā Eiropas Komisija aicina ar fotogrāfijas starpniecību “iztēloties jaunu pasauli”  Saistībā ar Eiropas Radošuma un inovācijas gadu ( 2009) Eiropas Komisija sākusi fotokonkursu “Iztēloties jaunu pasauli”. Visu vecumu profesionāli un amatierfotogrāfi visā ES ir aicināti paust savu radošumu. Prestiža žūrija izraudzīs uzvarētājus, kuri balvās saņems fotografēšanas piederumus un ceļojumus uz ES pilsētām. Īpaši konkursam izveidota tīmekļa vietne   www.imagine2009.eu   . Fotogrāfiju iesniegšanas termiņš ir 2009. gada 31. augusts.  Iztēle cilvēkam ir ļoti svarīga: tā palīdz veidot pieredzi un izprast gūtās zināšanas; ar iztēles palīdzību veidojas mūsu priekšstats par pasauli. Šajos straujo pārmaiņu laikos mums vajadzīga spēja pielāgoties un būt radošiem, jāspēj pilnībā izmantot mūsu iztēle un inovācijas potenciāls, lai mēs varētu atrast mūsu vietu arī nākotnē.  Eiropas Komisija aicina visus profesionālos un amatierfotogrāfus, fotogrāfijas studentus un citus talantīgus cilvēkus iesniegt fotogrāfijas konkursam “ Iztēloties jaunu pasauli ”.  Konkursā var piedalīties ikviens ES dalībvalsts, kandidātvalsts vai Islandes, Lihtenšteinas vai Norvēģijas iedzīvotājs, kas aizraujas ar fotogrāfiju.   Konkursa “Iztēloties jaunu pasauli” žūriju vadīs fotogrāfijas profesors un Eiropas Mākslas institūtu līgas ( ELIA ) priekšsēdētājs Chris Wainwright .  Iesniegtos darbus vērtēs starptautiska žūrija, kurā būs fotogrāfijas un mākslas jomā atzīti speciālisti, kuri izraudzīs uzvarētājus:  PhotoEspaña priekšsēdētāja Claude Bussac , Spānija,  Rencontres d'Arles priekšsēdētājs François Hébel , Francija,  Ungārijas fotogrāfijas nama rīkotājdirektore Orsolya Kőrösi , Ungārija, Saloniku fotogrāfijas muzeja direktors Vangelis Ioakimidis , Grieķija, fotogrāfe un videomāksliniece Elina Brotherus , Somija, slovēņu izcelsmes franču fotogrāfs Klavdij Sluban .  Eiropas sabiedrība varēs tiešsaistē balsot par “ Publikas favorīta balvas ” ieguvēju. Konkursa četri uzvarētāji balvās saņems fotoaparātus, fotografēšanas piederumus, ceļojumus uz Eiropas pilsētām un gūs plašu sava talanta atzīšanu Eiropas mērogā.   Fotokonkurss ir viens no vairākiem pasākumiem, ko Eiropas Komisija rīko saistībā ar Eiropas Radošuma un inovācijas gadu (2009).  Ar moto “ Iztēloties, Radīt, Inovēt ” Eiropas radošuma un inovācijas gada (2009) mērķis ir veidot izpratni par to, cik svarīgs ir radošums un inovācija — pamatprasmes personiskai, sociālai un ekonomikas izaugsmei. Uzsverot radošumu un inovāciju, ES vēlas veidot Eiropas nākotni globālajā konkurencē un rosina ikvienu no mums izkopt spēju radīt un inovēt. Papildinformācija  Konkursa oficiālā vietne tīmeklī :    www.imagine2009.eu   .  Eiropas Radošuma un inovācijas gada oficiālā vietne tīmeklī:   http://create2009.europa.eu   .
