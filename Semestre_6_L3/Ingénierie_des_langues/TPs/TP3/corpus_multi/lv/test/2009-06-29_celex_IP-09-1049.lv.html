IP/09/1049  Briselē, 2009. gada 29. jūnijā Komisija atbalsta nozares apņemšanos nodrošināt vienotu lādētāju mobilajiem telefoniem  Mobilo telefonu lādētāju nesavietojamība lietotājiem rada milzīgas neērtības un turklāt ir par iemeslu nevajadzīgiem atkritumie m.  Tādēļ Komisija ir aicinājusi nozari nākt klajā ar brīvprātīgu apņemšanos risināt šo problēmu, lai izvairītos no nepieciešamības pieņemt jaunus tiesību aktus.  Tādēļ galvenie mobilo telefonu ražotāji ir vienojušies saskaņot ES lietotos lādētājus.  Saprašanās memorandā (SM), kas šodien tika iesniegts Komisijai, nozare apņemas nodrošināt lādētāju savietojamību, izmantojot USB (mikro) savienojumu.  Turklāt SM īstenošanu atvieglos jauni ES standarti, lai garantētu drošu lādētāja izmantošanu. Pirmā jauno savstarpēji savietojamo mobilo telefonu paaudze ES tirgū nonāks 2010. gadā.  Par uzņēmējdarbību un rūpniecības politiku atbildīgais priekšsēdētāja vietnieks Ginters Ferhoigens teica:  “Esmu gandarīts, ka nozare panākusi vienošanos, kas uzlabos patērētāju ērtības.  Ar jauno vienoto lādētāju patērētāji spēs uzlādēt mobilos telefonus jebkurā vietā.  Tas nozīmē arī daudz mazāku elektronisko atkritumu daudzumu, jo cilvēkiem vairs nebūs jāizmet lādētājs, nopērkot jaunu mobilo telefonu.  Esmu gandarīts arī par to, ka nozare atradusi risinājumu pati.  Tādēļ Komisija uzskata, ka nav nepieciešams izstrādāt attiecīgus tiesību aktus. ”  Mūsdienu ES ir milzīgs klāsts dažādu mobilo telefonu lādētāju.  Daudzi no tiem atbilst vienam konkrētam mobilā telefona veidam.  Gandrīz katrā mājsaimniecībā ir sakrājusies tādu lādētāju kolekcija, kas laika gaitā kļuvuši lieki.  Pašlaik neizmantotie lādētāji gadā rada vairākus tūkstošus tonnu atkritumu.   Intensīvās un konstruktīvās apspriedēs ar Eiropas Komisiju mobilo telefonu ražotāji ir vienojušies rast risinājumu šai problēmai.  Saprašanās memorandā (SM), ko ražošanas nozare iesniegusi Komisijai, nozare ir apņēmusies pati nodrošināt jauno datu pārraides mobilo telefonu savietojamību, par lādēšanas saskarni izmantojot USB (mikro) savienojumu. Uzskata, ka tādā veidā būs iespējams nodrošināt labu uzlādes spēju. Turpmāk    lietotājiem būs vienkāršāk lietot mobilo telefonu;   samazināsies lādētāju veidu skaits;   būs labvēlīga ietekme uz vidi.    SM papildinās jauns ES standarts.  Ar jaunā standarta palīdzību tiks garantēta jaunu mobilo telefonu veidu droša lietošana un varēs izvairīties no radiotraucējumiem.  Eiropas Komisija turpina cieši sadarboties ar ražošanas nozari, lai nodrošinātu to, ka SM varēs nekavējoties īstenot.  Paredzēts, ka pirmā jauno savstarpēji savietojamo lādētāju paaudze ES tirgū nonāks 2010. gadā.  SM ir parakstījuši šādi uzņēmumi:  Apple, LG, Motorola, NEC, Nokia, Qualcomm, Research In Motion (RIM), Samsung, Sony Ericsson, Texas Instruments .  Komisija atzinīgi vērtē to, ka SM neparedz konkrētas tehnoloģijas nemainīgu izmantošanu un tādējādi neizslēdz inovācijas strauji mainīgajā mobilo telefonu tirgū.  Tādēļ attiecīgajā brīdī SM vajadzēs pielāgot jaunajai lādētāju tehnoloģijai.  Skatīt arī   MEMO/09/301   .    Papildus informācija       http://ec.europa.eu/enterprise/rtte/index_en.htm
