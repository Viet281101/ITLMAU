IP/09/300
Briselē, 2009. gada 20. februārīPieci gadi paplašinātā
Eiropas Savienībā ir devuši ilgstošas
priekšrocības, un Eiropa spēj daudz labāk pārvarēt
pašreizējo krīziEiropas Savienības nesenā
paplašināšanās bija pavērsiena punkts Eiropas
apvienošanas procesā un radīja priekšrocības
iedzīvotajiem visā Eiropas Savienībā. Ekonomikas
ziņā paplašināšanās rezultātā
paaugstinājās dzīves līmenis jaunajās
dalībvalstīs, vienlaikus paverot eksporta un ieguldījumu
iespējas vecajām dalībvalstīm. Tā arī
palīdzēja nostiprināt demokrātiju,
stabilitāti un drošību mūsu kontinentā.
Paplašinātai ES ir lielāka ietekme, risinot globālas
nozīmes jautājumus – gan problēmas, kas
saistītas ar klimata pārmaiņām, gan pasaules ekonomikas un
tās pārvaldības jautājumus. Piecos gados ES ir kļuvusi
ne tikai lielāka, bet arī spēcīgāka, dinamiskāka
un kultūras ziņā bagātāka. Pašreizējā
sarežģītajā globālajā situācijā
vissvarīgākais uzdevums ir pretoties protekcionisma tendenču
kārdinājumam, kas iznīcinātu milzīgās
priekšrocības, ko pilsoņiem dod brīvs vienotais tirgus ar
500 miljoniem iedzīvotāju.
„Paplašināšanās, kas notika 2004. un
2007. gadā, bija milzīgs vēsturisks solis. Tās pielika
punktu sadalītai Eiropai, palīdzēja nostiprināt
demokrātiju un nodrošināja ekonomiskas priekšrocības
visam ES valstīm – augtāku konkurētspēju,
lielāku ekonomikas izaugsmi un vairāk jaunu darbavietu. Mēs
nedrīkstam pieļaut, ka krīze aizēno šos
neapstrīdamos panākumus. Vienotībā mēs varam rast
risinājumu tādiem globāliem jautājumiem kā klimata
pārmaiņas vai jauna, starptautiska finanšu pārvaldība.
Sašķelti mēs nesasniegsim neko”, sacīja ekonomikas un
finanšu lietu komisārs Hoakins Almunja.
Paplašināšanās lietu komisārs Olli Rēns
piebilda: „Paplašināšanās kalpoja par enkuru
stabilitātei, tā veicināja demokrātiju un tiesiskumu
Eiropā. Ekonomikas ziņā tā deva priekšrocības gan
jaunajām, gan vecajām dalībvalstīm, kā arī ES
kopumā. Tā paplašināja miera un labklājības zonu,
aptverot gandrīz 500 miljonus cilvēku, un palielināja
mūsu ietekmi pasaulē.”
Pagājuši pieci gadi, kopš ES uzņēma 10 jaunas
dalībvalstis[1[1]] no
Centrāleiropas un Austrumeiropas, ar to izbeidzot gadu desmitiem
ilgušo dalījumu, ko radīja aukstais karš. Vēl divas
valstis – Bulgārija un
Rumānija – pievienojās 2007. gada.
Paziņojumā „Paplašinātās ES piecu gadu
jubileja” parādīts, ka paplašināšanās deva
milzīgas ekonomiskas priekšrocības abām pusēm.
Paplašinātā ES tagad ir lielākā integrētā
ekonomikas zona pasaulē, kas nodrošina vairāk nekā 30 %
no pasaules IKP un vairāk nekā 17 % no pasaules
tirdzniecības apgrozījuma. Tas piešķir ES
izšķirošu lomu pasaules mērogā, un tai ir lielāka
ietekme, virzot globalizāciju pilsoņu interesēs.
Ienākumi uz vienu iedzīvotāju jaunajās
dalībvalstīs ir pieauguši no 40 % no veco dalībvalstu
vidējā rādītāja 1999. gadā līdz
52 % 2008. gadā, un laikposmā no 2004. līdz
2008. gadam vidējie pieauguma tempi bija 5,5 %
salīdzinājumā ar 3,5 % laikposmā no 1999. līdz
2003. gadam. Tomēr tas nenotika uz veco dalībvalstu
rēķina, kuru pieauguma tempi laikposmā no 2004. līdz
2008. gadam bija aptuveni 2,2 % gadā, un laikposmā no 1999.
līdz 2003. gadam šis rādītājs bija
līdzīgs. 
Paplašināšanās arī palielināja
tirdzniecības iespējas. Gandrīz 80 % no jauno
dalībvalstu eksporta 2007. gadā bija uz pārējam ES
valstīm. Palielinājās arī veco dalībvalstu
pārdošanas apjomi jaunajās
dalībvalstīs – 2007. gadā tie bija aptuveni
par 7,5 % no kopējā eksporta, bet pirms desmit gadiem tikai
4¾ %.
Bezdarbs jaunajās dalībvalstīs no bieži vien ļoti
augsta līmeņa ir sarucis līdz pārējo ES valstu
līmenim, un 2007. gadā tas bija 7 %. Veco dalībvalstu
bažas par darbaspēka masveida migrāciju nav
apstiprinājušās. Lielākajā daļā
uzņēmēju dalībvalstu migrējošā
darbaspēka skaits nepārsniedza 1 % no vietējo
darbaspējīga vecuma iedzīvotāju skaita, un tas
ļāva kompensēt darbaspēka trūkumu. Šim
migrācijas veidam ir izteikts pagaidu
raksturs – Apvienotajā Karalistē 50 % no
pēdējā laika migrantiem ir atgriezušies savā izcelsmes
valstī.
Pašreizējā pasaules mēroga krīze rada
grūtības visām valstīm, arī Eiropas Savienībai, un
bezdarbs palielinās visur.
Tomēr liela un vienota ES var labāk atrisināt gan šo, gan
arī citas problēmas nekā dalībvalstis, rīkojoties
atsevišķi. ES rīkojās saskaņoti, lai stabilizētu
banku sistēmu un vecinātu ekonomikas atveseļošanu. Šie
pasākumi apvienojumā ar tādiem, kuru vēl tiek gatavoti, lai
jo īpaši atjaunotu ļoti nozīmīgo kredītu
pieplūdumu ekonomikā, ļauj paredzēt pakāpenisku
atgūšanos no krīzes, sākot no šā gada
beigām.
Jaunajām dalībvalstīm, kurās pašlaik notiek
pieauguma strauja samazināšanās, tiek sniegts atbalsts,
piešķirot ievērojamus līdzekļus saskaņā ar ES
kohēzijas politiku. Atbalsta mehānisms maksājumu bilances
stabilizēšanai ļauj ES nākt talkā tām
dalībvalstīm, kuras ir ārpus euro zonas un kurām uz laiku ir
vajadzīga palīdzība. 
Kopējie konkurences un valsts atbalsta noteikumi nodrošinās
līdzvērtīgus darbības apstākļus
uzņēmumiem.
Lisabonas izaugsmes un nodarbinātības stratēģija
ļauj apzināt tās reformas, kas palielinās mūsu
tautsaimniecību izaugsmes potenciālu un padarīs tās
noturīgākas pret globāliem satricinājumiem.
Komisija sadarbībā ar dalībvalstīm pārplāno
Eiropas Sociālā fonda līdzekļus, lai saglabātu
nodarbinātību gan vecajās, gan jaunajās
dalībvalstīs. Komisija arī strādā pie tā, lai
samazinātu krīzes plašāku sociālo ietekmi, tostarp
izmantojot arī Globalizācijas pielāgošanās fondu.
Pārskatītais Stabilitātes un izaugsmes pakts nodrošina
stabilu sistēmu, kas ļauj veicināt pieprasījumu un
darbavietu radīšanu īstermiņā, saglabājot
virzību uz stabilitāti un ilgtspēju valsts finansēs
vidējā laika posmā un ilgtermiņā. 
Full Communication and analytical report available on:
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Čehija, Igaunija,
Kipra, Latvija, Lietuva, Malta, Polija, Slovākija, Slovēnija un
Ungārija.
