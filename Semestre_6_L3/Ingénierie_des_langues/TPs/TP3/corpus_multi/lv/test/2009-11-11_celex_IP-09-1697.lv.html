IP/09/1697  Briselē, 2009. gada 11. novembrī Vieglāka pierādījumu iegūšana krimināllietās dalībvalstu starpā un to pieļaujamības nodrošināšana  Komisija šodien pieņēma zaļo grāmatu ar mērķi sākt rīkoties, lai uzlabotu sadarbību dalībvalstu starpā attiecībā uz pierādījumu iegūšanu krimināllietās.  Komisija apsver iespēju aizstāt pašreizējo sadrumstaloto tiesisko regulējumu par pierādījumu iegūšanu krimināllietās ar vienu tiesību aktu, kas pamatots uz savstarpējās atzīšanas principu, aptver visus pierādījumu veidus un ievieš vienotus standartus pierādījumu pieļaujamības nodrošināšanai tiesās.  Zaļās grāmatas mērķis ir apspriesties ar dalībvalstīm un visām ieinteresētajām personām par šādas pieejas piemērotību un vairākiem citiem šajā sakarībā svarīgiem jautājumiem.   Priekšsēdētāja vietnieks, par tiesiskumu, brīvību un drošību atbildīgais komisārs Žaks Barro paziņoja:  „Atšķirības dalībvalstu tiesu sistēmās un nepilnības tiesas nolēmumu savstarpējas atzīšanas jomā nedrīkst kavēt tiesiskuma nodrošināšanu, saskaroties ar pārrobežu noziedzību.  Šajā sakarībā ir īpaši svarīgi veicināt vēl efektīvāku sadarbību, iegūstot visu veidu pierādījumus krimināllietās, tādējādi atvieglojot un paātrinot tiesisko sadarbību dalībvalstu starpā.”  Pašreiz spēkā esošie noteikumi par pierādījumu iegūšanu citā dalībvalstī sastāv no vairākiem līdzās pastāvošiem tiesību aktiem ar atšķirīgu piemērošanas jomu, kas turklāt pamatojas uz dažādiem principiem.  Tas apgrūtina šo noteikumu piemērošanu un var radīt apjukumu nozares praktiķu vidū, kā arī var novest pie situācijas, ka attiecīgā pierādījuma iegūšanai netiek izmantots tam piemērotākais tiesību akts.  Visbeidzot, visi šie faktori var kavēt efektīvu pārrobežu sadarbību.   Turklāt jautājums par citā dalībvalstī iegūtu pierādījumu pieļaujamību tiesā tiek skarts tikai netieši, jo nepastāv vienoti standarti pierādījumu iegūšanai.  Tādēļ pastāv risks, ka noteikumi par pierādījumu iegūšanu krimināllietās efektīvi darbosies tikai to dalībvalstu starpā, kurās ir līdzīgi pierādījumu iegūšanas standarti. Saskaņā ar mērķiem, kas minēti 2009. gada 10. jūnija paziņojumā „Brīvības, drošības un tiesiskuma telpa pilsoņu interesēs”, Komisija ir nolēmusi rīkoties, lai uzlabotu sadarbību dalībvalstu starpā attiecībā uz pierādījumu iegūšanu krimināllietās.  Komisija apsver iespēju aizstāt pašreizējo tiesisko regulējumu par pierādījumu iegūšanu krimināllietās ar vienu tiesību aktu, kas pamatots uz savstarpējās atzīšanas principu un aptver visus pierādījumu veidus.  Tā apsver arī iespēju izveidot vienotus standartus pierādījumu iegūšanai krimināllietās.  Zaļās grāmatas mērķis ir apspriesties ar dalībvalstīm un ieinteresētajām personām par šādas pieejas piemērotību un vairākiem citiem šajā sakarībā svarīgiem jautājumiem.    http://www.ec.europa.eu/commission_barroso/barrot/welcome/default_lv.htm
