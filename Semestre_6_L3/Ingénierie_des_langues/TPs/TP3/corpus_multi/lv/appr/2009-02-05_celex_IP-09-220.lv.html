IP/09/220
Briselē, 2009. gada 5. februārīZivsaimniecība — Komisija
pieņem pasākumus haizivju aizsardzībaiŠodien Eiropas Komisija pieņēma
pašu pirmo ES rīcības plānu par haizivju resursu
saglabāšanu un pārvaldību. Plāna
mērķis ir nodrošināt, ka tiek veikti efektīvi
pasākumi, lai atjaunotu apdraudētus haizivju krājumus
(vajadzības gadījumā piesardzības labad), un noteikt
pamatnostādnes attiecīgo zvejniecību — tostarp to,
kurās haizivis piezvejo — ilgtspējīgai
pārvaldībai. Plānā iekļauti arī pasākumi, lai
pilnveidotu zinātnes atziņas par haizivju krājumiem un haizivju
zvejniecību. Izklāstītie pasākumi attiecas ne tikai uz
haizivīm, bet arī uz radniecīgām sugām, piemēram,
rajām, un tos piemēros visur, kur strādā ES
flote — gan Eiropas ūdeņos, gan ārpus tiem. Komisija
ir arīdzan apņēmusies strādāt pie tā, lai
nodrošinātu, ka ES iesaistīšanās starptautiskos forumos
un līgumos ir saskanīga ar tās pašmāju politiku
haizivju jautājumos. 
Eiropas jūrniecības un zivsaimniecības lietu komisārs
Džo Borgs atzina: „Haizivju resursi ir ļoti jutīgi pret
pārmērīgu izmantošanu; ja krājumi saruks, tas var
ļoti smagi skart ne tikai haizivis, bet arī jūras
ekosistēmas un pašus zvejniekus. Tāpēc šodien mēs
nākam klajā ar rīcības plānu, kurā paredzēta
piesardzīgāka pieeja to zvejniecību pārvaldībai,
kurās nozvejo haizivis, kā arī atbalsts būtiskiem
pētījumiem, kuru pagaidām vēl trūkst, lai
pilnībā izprastu, kāda nozīme ir haizivīm mūsu
okeānu dzīvē un kā tās var ietekmēt
zveja.”
Rīcības plānā ietverti pasākumi, kas paredzēti
datu vākšanas un zinātnisko ieteikumu uzlabošanai,
pārvaldības un tehnisko pasākumu pilnveidošanai un kontroles
pastiprināšanai pār haizivju spuru atdalīšanas
aizlieguma ievērošanu. Tajā ietverti pasākumi, kas
īstenojami gan ES, gan dalībvalstu līmenī, un
ierosināts, ka ES jācenšas panākt, lai šos
pasākumus apstiprina visas attiecīgās reģionālās
zvejniecības pārvaldības organizācijas (RZPO). Zemāk
norādītajā vietnē atrodams visu ierosināto
pasākumu saraksts.
Plāns aptver visas skrimšļzivis — ne tikai
haizivis, bet arī rajas un himēras —, pavisam
1000 sugas. Tās sastopamas visā pasaulē, īpaši
Atlantijas okeāna ziemeļdaļā, kur EK kuģi
iegūst 50 % haizivju nozvejas. Haizivju zveja kops 1980. gadu
vidus ir strauji augusi, galvenokārt tāpēc, ka palielinājies
pieprasījums pēc haizivju produktiem (īpaši spurām).
Tomēr šīs sugas ir sevišķi jutīgas pret
pārzveju, jo īpatņi dzīvo ilgi, vēlu sasniedz
dzimumbriedumu, tiem ir ilgs grūsnības periods un zemi auglības
rādītāji. Starptautiskās dabas un dabas resursu
saglabāšanas savienības nesenā pētījumā
minēts, ka vienu trešo daļu no haizivju sugām, kuru
īpatņus nozvejo ES ūdeņos, apdraud pārmērīga
zvejas radīta slodze. Lai gan šie krājumi ir vārīgi un
ES flotei visnotaļ nozīmīgi, ES haizivju zvejniecība
līdz šim nav sistemātiski pārvaldīta. Pēdējos
gados Komisija ir atzinusi, ka vairāku haizivju krājumu stāvoklis
rada bažas, un ir ierosinājusi vai nu noteikt, ka nozvejas apjomam
jābūt vienādam ar nulli, vai ievērojami samazināt
zvejas izraisīto mirstību gan ES, gan vairāku RZPO
teritorijā.
ES rīcības plāns par haizivīm ir balstīts uz
plašām apspriedēm ar dalībvalstīm,
ieinteresētajām aprindām un sabiedrību, kas notika
2007. un 2008. gadā. Plāns ir strukturēts
atbilstīgi FAO Starptautiskajam rīcības plānam par
haizivīm, kas pieņemts 1999. gadā. Atbilstīgi FAO
plāna prasībām ES rīcības plānam ir pievienots
novērtējuma ziņojums par haizivīm, kas atrodams
paziņojuma pielikumā.
Vairāk informācijas:
MEMO/09/52Saite uz rīcības plānu un novērtējuma ziņojumu
par haizivīm: 
http://ec.europa.eu/fisheries/cfp/management_resources/conservation_measures/sharks/introduction_en.htm
