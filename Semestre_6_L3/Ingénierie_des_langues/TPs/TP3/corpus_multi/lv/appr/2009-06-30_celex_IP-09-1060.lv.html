IP/09/1060  Briselē, 2009. gada 30. jūnijā Komisija aicina līdz 2012. gadam panākt no tabakas dūmiem brīvu vidi Eiropā  Pēc plašas apspriešanās Eiropas Komisija šodien pieņēma priekšlikumu Padomes ieteikumam, ar kuru visas dalībvalstis tiek aicinātas līdz 2012. gadam ieviest tiesību aktus, lai aizsargātu iedzīvotājus pret tabakas dūmu iedarbību. Tabaka vēl joprojām ir galvenais pāragras nāves un saslimšanu cēlonis Eiropas Savienībā.  Atsaucoties uz piesardzīgām aplēsēm, 2002. gadā ES-25 valstīs tabakas dūmu iedarbība mājās (72 000) un darbavietā (7300 ) ir izraisījusi 79 000 pieaugušo, tostarp 19 000 nesmēķētāju, nāvi.  ES veselības komisāre Andrula Vasiliu sacīja:  “Esmu cieši pārliecināta, ka pilnīgi visi eiropieši ir pelnījuši pilnīgu aizsardzību pret tabakas dūmiem.  Mēs esam saņēmuši spēcīgu sabiedrības atbalstu un strādāsim ar dalībvalstīm, lai šo mērķi īstenotu praktiski.”   Pašlaik desmit dalībvalstīs ir spēkā vispusīgi tiesību akti, kas paredz no tabakas dūmiem brīvu vidi.  Apvienotajā Karalistē un Īrijā ir stingrākie no dūmiem brīvas vides noteikumi, kuri pilnībā aizliedz smēķēt slēgtās sabiedriskajās vietās, sabiedriskajā transportā un darbavietās.  Bulgārijā plānots šādus noteikumus ieviest līdz 2010. gadam.  Nesen veiktais Eirobarometra pētījums liecina par to, ka pieaug pretsmēķēšanas pasākumu popularitāte, proti, 84 % eiropiešu atbalsta smēķēšanas aizliegšanu birojos un citās darbavietās, kuras atrodas telpās;  77 % atbalsta no tabakas dūmiem brīvus restorānus, un 61 % atbalsta no tabakas dūmiem brīvus bārus un krogus. Ieteikums Ieteikumā dalībvalstis aicinātas rīkoties trīs galvenajās jomās:    trīs gadu laikā pēc ieteikuma pieņemšanas izstrādāt un īstenot tiesību aktus, lai pilnībā aizsargātu savus iedzīvotājus no tabakas dūmu iedarbības slēgtās sabiedriskajās vietās, darbavietās un sabiedriskajā transportā atbilstīgi 8. pantam Pamatkonvencijā par tabakas kontroli,    uzlabot tiesību aktus, kas paredz no tabakas dūmiem brīvu vidi, veicot atbalsta pasākumus, piemēram, sargājot bērnus no tabakas dūmiem, atbalstot centienus atmest smēķēšanu un izvietojot ilustratīvus brīdinājumus uz tabakas izstrādājumu iepakojumiem,   stiprināt sadarbību ES mērogā, izveidojot valsts koordinācijas centru tīklu tabakas kontrolei.    Cik valstīs jau ir pieņemti noteikumi, kas paredz no tabakas dūmiem brīvu vidi?  Visās dalībvalstīs ir noteikumi, kuru mērķis ir ierobežot sekundāro tabakas dūmu iedarbību un tās kaitīgo ietekmi uz veselību.  Šo noteikumu darbības joma un iezīmes ir atšķirīgas.  Pašlaik desmit ES dalībvalstis nodrošina visaptverošu aizsardzību pret tabakas dūmu iedarbību. Pilnīgs smēķēšanas aizliegums visās slēgtajās sabiedriskajās vietās un darbavietās, tostarp bāros un restorānos, ir spēkā Īrijā un Apvienotajā Karalistē. Līdzīgu aizliegumu 2010. gada jūnijā plānots ieviest Bulgārijā. Itālija, Malta, Zviedrija, Latvija, Somija, Slovēnija, Francija un Nīderlande ir ieviesušas tiesību aktus, kas paredz no tabakas dūmiem brīvu vidi, atļaujot veidot īpašas norobežotas telpas smēķēšanai. Tomēr pārējās dalībvalstīs iedzīvotāji un darbinieki vēl joprojām nav pilnībā aizsargāti no tabakas dūmu iedarbības darbavietās telpās un sabiedriskās vietās.  ES no tabakas dūmiem brīvas vides politikas vēsture  1990. gadu sākumā vairākās ES direktīvās par drošību un veselības aizsardzību darbā bija paredzēti noteikti ierobežojumi smēķēšanai darbavietā.  Padomes 1989. gada rezolūcija un 2002. gada ieteikums par smēķēšanas novēršanu aicināja dalībvalstis nodrošināt aizsardzību pret vidē esošo tabakas dūmu iedarbību darbavietās telpās, slēgtās sabiedriskajās vietās un sabiedriskajā transportā.  Papildus likumdošanas darbībām pret smēķēšanu vērstās kampaņas plašsaziņas līdzekļos “Atļaujies pateikt nē” ( Feel free to say no ) un “HELP – par dzīvi bez tabakas” ( HELP: For a life without tobacco ) cita starpā uzsvēra pasīvās smēķēšanas bīstamību.  Komisija ar Zaļo grāmatu “Virzība uz Eiropu, kas brīva no tabakas dūmiem: politikas iespējas ES līmenī” 2007. gadā uzsāka sabiedrisko apspriešanos par to, kā labāk sekmēt no tabakas dūmiem brīvu vidi Eiropas Savienībā. Pamatkonvencija par tabakas kontroli  PVO Pamatkonvenciju par tabakas kontroli (PKTK) – vēsturē pirmo līgumu sabiedrības veselības jomā – ir parakstījušas visas Pasaules Veselības Organizācijas (PVO) dalībvalstis, un līdz šim to ir ratificējušas 164 puses, tostarp Kopiena un 26 tās dalībvalstis.  EK vada sarunas par PKTK protokolu attiecībā uz tabakas izstrādājumu nelegālu tirdzniecību un aktīvi piedalās konvencijas īstenošanas procesā.   Konvencijas pušu otrajā konferencē, kas notika 2007. gada jūlijā, pieņēma visaptverošas vadlīnijas par aizsardzību pret sekundāro tabakas dūmu iedarbību, kurās noteikts “zelta standarts”, ko pusēm vajadzētu īstenot.  Kopiena piedalījās vadlīniju izstrādē.   Papildinformācija Priekšlikums Padomes ieteikumam attiecībā uz vidi, kas brīva no tabakas dūmiem:    http://ec.europa.eu/health/ph_determinants/life_style/Tobacco/smoke_free_en.htm     Pārskats par Komisijas darbībām tabakas kontroles jomā:     http://ec.europa.eu/health/ph_determinants/life_style/Tobacco/tobacco_en.htm    Eirobarometra zibensaptauja par tabaku (Nr. 253):    http://ec.europa.eu/health/ph_publication/eurobarometers_en.htm    Pamatkonvencija par tabakas kontroli:    http://www.who.int/fctc/en/       MEMO/09/307
