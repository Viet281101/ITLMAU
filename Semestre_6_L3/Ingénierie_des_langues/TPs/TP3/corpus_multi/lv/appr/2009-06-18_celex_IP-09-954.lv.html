IP/09/  Briselē, 2009. gada 18 . jūnijā Termiņš dalībai ES bioloģisko produktu logotipa konkursā pagarināts līdz 2009. gada 6. jūlijam Vēl tikai dažas dienas līdz noteiktajam konkursa pieteikumu iesniegšanas termiņam Eiropas Komisijas Lauksaimniecības un lauku attīstības ģenerāldirektorāts publicē savu pēdējo uzaicinājumu dalībai ES mēroga bioloģisko produktu logotipa konkursā. Šajā konkursā ir aicināti piedalīties dizaina specialitātes studenti no visām 27 ES dalībvalstīm; tā ir iespēja saņemt naudas balvas, kā arī pretendēt uz godu — būt par jaunā, oficiālā, ES mēroga bioloģisko produktu logotipa autoru. Galīgais pieteikumu iesniegšanas termiņš tagad ir 2009. gada 6. jūlijs.  Konkursā par ES bioloģisko produktu logotipu var piedalīties visa vecuma ES iedzīvotāji, kas šobrīd ir reģistrēti kādā augstākās izglītības iestādē mākslas vai dizaina nodaļā vai kuri pēdējā laikā ir ieguvuši diplomu kādā no šīm specialitātēm. Šis dizaina konkurss ir jau guvis ļoti lielu popularitāti, ir iesniegti daudzi darbi no visām 27 dalībvalstīm. Līdz šodienai jau vairāk nekā 500 studentu ir bijuši aktīvi un iesnieguši savus vienreizējos, radošumu apliecinošos darbus, kas simbolizē Eiropas bioloģisko lauksaimniecību un bioloģiskos pārtikas produktus. Tagad piedalīties un iesniegt savus darbus varēs vēl lielāks skaits studentu, jo logotipa dizainu iesniegšanas termiņš ir pagarināts vēl par piecām dienām. Logotipus var augšupielādēt konkursa īpašajā tīmekļa vietnē   www.ec.europa.eu/organic-logo   .  Lai izvērtētu visus konkursa prasībām atbilstošos logotipu pieteikumus, ir izveidota starptautiska žūrija, kurā ir bioloģiskās lauksaimniecības un ražošanas eksperti, kā arī augsta līmeņa dizaina speciālisti. Žūrijā piedalās tādas prominentas personas kā, piemēram, Riitta Brusila-Räsänen , kas ir grafiskā dizaina pasniedzēja Lapzemes Universitātē Somijā; profesors, goda doktors, radošais vadītājs un līdzdirektors Erik Spiekermann no Vācijas; Francijas BIO aģentūras direktore Elisabeth Mercier ; Šveices Bioloģiskās lauksaimniecības pētniecības institūta ( FiBL ) direktors Urs Niggli ; godalgotais jaunais dizaineris Szymon Skrzypczak no Polijas; Starptautiskās Bioloģisko produktu mazumtirgotāju asociācijas prezidents un bioloģisko produktu tirdzniecības eksperts Tom Václavík no Čehijas; kā arī Apvienotās Karalistes „Augsnes asociācijas” ( Soil Association ) priekšsēdētājs Craig Sams . Konkursa žūrijas priekšsēdētājs būs Eiropas Zīmolu dizaina asociācijas bijušais priekšsēdētājs Rob Vermeulen .   Iesniegtos darbus novērtēs pēc to vispārējās pievilcības, saprotamības bez vārdiem, atveidojuma skaidrības un atsaistes no konkrēta laika. Pēc tam, kad žūrija oficiālas sanāksmes laikā 2009. gada 20. jūlijā būs izraudzījusies visatraktīvākos un oriģinālākos logotipus, tos publicēs konkursa oficiālajā tīmekļa vietnē   www.ec.europa.eu/organic-logo   . Šis konkurss ir īpaši saistošs, jo lemt par konkursa uzvarētāju varēs visi Eiropas iedzīvotāji, piedaloties atklātā balsošanā tiešsaistē, kas notiks gada beigās. Tiks izraudzīti trīs konkursa laureāti. Galvenās balvas saņēmējs ne tikai varēs redzēt savu logo uz visiem ES bioloģiskajiem produktiem, bet arī saņems naudas balvu 6000 euro apmērā. Otrās un trešās vietas ieguvēji saņems naudas balvas 3500 un, attiecīgi, 2500 euro apmērā. Konkursa uzvarētājus paziņos 2010. gada jūlijā un uzaicinās uz apbalvošanas ceremoniju Briselē, kurā balvas pasniegs ES Lauksaimniecības un lauku attīstības komisārs. Papildu informācija par jauno ES bioloģisko produktu logotipu Eiropas Komisijai ir vajadzīgs jauns logotips fasētiem bioloģiskiem produktiem, kuru izcelsme ir 27 ES dalībvalstīs un kas atbilst noteiktajiem ES ražošanas standartiem. Jauno logotipu sāks vispārēji izmantot 2010. gada jūlijā. Jaunais ES bioloģisko produktu logotips būs obligāti jāizmanto uz visiem fasētiem bioloģiskajiem produktiem, kuru izcelsme ir 27 dalībvalstīs un kas atbilst marķēšanas standartiem. Turklāt šo ES logotipu fakultatīvi varēs izmantot arī uz visiem nefasētiem bioloģiskiem produktiem, kuru izcelsme ir ES, kā arī uz produktiem, kas importēti no trešām valstīm.
