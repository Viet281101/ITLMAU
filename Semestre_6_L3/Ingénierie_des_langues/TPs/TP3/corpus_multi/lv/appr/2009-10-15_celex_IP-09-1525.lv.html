IP/09/1525 Briselē, 2009. gada 15. oktobrī  Piena kvotas — piecām dalībvalstīm nodevas par piena kvotas pārsniegšanu pārsniedz 99 miljonus euro  Saskaņā ar provizoriskajiem Eiropas Komisijas aprēķiniem, kuru pamatā ir dalībvalstu gada deklarācijas, nodevas dalībvalstīm par piena kvotu pārsniegšanu 2008./2009. tirdzniecības gadā nedaudz pārsniedz 99 miljonus euro. Pagājušajā gadā kopējā nodeva sasniedza 340 miljonus euro.  Piecas dalībvalstis (Austrija, Itālija, Kipra, Luksemburga un Nīderlande) ir pārsniegušas piegādes kvotas.  Kopumā šīs kvotas pārsniegtas par 348 400 tonnām, kas veido 97 miljonus euro lielu nodevu.  Itālija ir pārsniegusi piegādes kvotu par 1,5 %, Nīderlande par 1,4 % un Austrija par 1,2 %.  Attiecībā uz kvotām tiešajai pārdošanai patērētājiem Itālija un Nīderlande ir ziņojusi par noteiktā daudzuma pārsniegšanu kopumā par 7 500 tonnām, kas veido nodevu par tiešo pārdošanu 2,1 miljoni euro.  ES kopējā piena ražošana 2008./2009. kvotu gadā (2008. gada aprīlis–2009. gada marts) bija 4,2 % mazāka par kvotu.  ES lauksaimniecības un lauku attīstības komisāre Marianna Fišere Bola  teica:  “Neraugoties uz kvotu palielināšanu 2008./2009. gadā, ražošana salīdzinājumā ar iepriekšējo gadu gandrīz nemainījās.  Tomēr cenas bija daudz mazākas.  Ar šādu rādītāju, kas ir vairāk nekā 4 % mazāks par kvotu, ir skaidrs, ka pēdējo mēnešu laikā zemās piena iepirkuma cenas nav saistītas ar pakāpenisku atteikšanos no kvotu sistēmas.”   Kopējā kvota piegādēm piena pārstrādes uzņēmumiem 2008./2009. kvotu gadam (2008. gada aprīlis – 2009. gada marts) bija 143,0 miljoni tonnu.  Šo kvotu visā Eiropas Savienībā (ES–27) sadalīja 935 000 individuālās kvotās.  Turklāt ir atsevišķa 3,4 miljoni tonnu kvota tiešajai pārdošanai patērētājiem, kura ir sadalīta 405 000 individuālās kvotās.  Kopējā maksājamā nodeva 2008./2009. gadā ir ievērojami mazāka nekā 2007./2008. gadā  (-71%). Patiesībā vairumā dalībvalstu piegādes ir nedaudz samazinājušās vai izmaiņas nav reģistrētas, turpretī kvota saskaņā ar Padomes 2008.gada marta lēmumu un 2003. gada KLP reformu ir palielinājusies par 3 400 000 tonnām (+2,4 %).  Ražotāji 22 no 27 dalībvalstīm nemaksās nekādu nodevu par piegādēm, jo valsts kvotas nav pārsniegtas.  Patiesībā piegādes 13 valstīs bija vismaz 5 % mazākas nekā kvota (Apvienotajā Karalistē, Slovākijā, Somijā, Igaunijā, Latvijā, Grieķijā, Ungārijā, Zviedrijā, Slovēnijā, Bulgārijā, Lietuvā, Maltā un Rumānijā).   Taču neizmantotās kvotas daudzums absolūtos skaitļos lielāks bija Apvienotajai Karalistei (456 440 neizmantotas tonnas) un Francijai (1 192 628 neizmantotas tonnas).  Kopējā neizmantotā piegādes kvota 22 dalībvalstīs, kuras neizmantoja visas savas kvotas, ir 5,73 miljoni tonnu.  Tas nozīmē, ka, ieskaitot kvotu pārsniegšanu pārējās piecās dalībvalstīs, ES–27 kopējais piegādātais piena daudzums faktiski bija 5,38 miljoni tonnu mazāks nekā pieejamā kvota.  Sistēmas darbība   Eiropas Savienībā govs pienu laiž tirdzniecībā, pamatojoties uz kvotām.  Katrai dalībvalstij piešķir divas kvotas — vienu piegādēm piena pārstrādes uzņēmumiem, bet otru tiešai pārdošanai patērētājiem.   Šos daudzumus katrā dalībvalstī sadala starp ražotājiem (piešķir individuālās kvotas).  Ja valsts kvota tiek pārsniegta, tad ražotājiem, kas šo pārprodukciju ir saražojuši, attiecīgajā dalībvalstī ir jāmaksā nodeva.  Šī papildu nodeva jāmaksā govs piena ražotājiem par visu 12 mēnešos no 1. aprīļa līdz 31. martam pārdoto piena vai piena ekvivalenta daudzumu, kas pārsniedz kvotu.  Katru gadu līdz 1. septembrim dalībvalstīm jāiesniedz ziņojums Komisijai par piena kvotu sistēmas piemērošanas rezultātiem iepriekšējā laika posmā.  Šo paziņojumu iesniedz, aizpildot anketu, kurā iekļautas visas papildu nodevas aprēķināšanai vajadzīgās ziņas.  Papildu nodevas likme ir 27,83 euro par 100 kilogramiem pārprodukcijas.   1. pielikums.  Provizoriskie rādītāji par 2008./2009. gadu.  2. pielikums.  Rādītāji par 2007. /2008. gadu.  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
