IP/09/ 1367  Briselē, 2009. gada 28. septembrī Pretmonopola politika: Komisija pieņem jaunu grupu atbrīvojuma regulu līnijpārvadātāju konsorcijiem  Eiropas Komisija ir pieņēmusi jaunu grupu atbrīvojuma regulu, ar kuru pārskata pašreizējo atbrīvojumu līnijpārvadātāju konsorcijiem no EK līgumā paredzētā saskaņotas darbības aizlieguma (81. pants). Saskaņā ar pašreizējo Regulu 823/2000 par grupu atbrīvojumu konsorcijiem, kuras termiņš beidzas 2010. gada aprīlī, līnijpārvadātāju sabiedrībām atļauts iesaistīties sadarbībā, lai sniegtu kopīgus kravas pārvadājumu pakalpojumus (tā sauktie „konsorciji”). Ar jauno regulu vēl uz pieciem gadiem – līdz 2015. gada aprīlim – tiek pagarināts spēkā esošā izņēmuma darbības termiņš attiecībā uz minēto sadarbību jaunā normatīvajā un ekonomiskajā vidē. Izmaiņas īpaši nozīmē to, ka tiek samazināta tirgus daļas robežvērtība, kuru pārsniedzot, sabiedrības nevar pretendēt uz automātisku atbrīvojumu saskaņā ar regulu, un izņēmuma joma tiek paplašināta, ietverot visus kravas līnijpārvadātāju pakalpojumus.  Konkurences komisāre Nēlī Krusa šajā saistībā teica: „Kopš 1995. gada līnijpārvadātāju sabiedrības, ievērojot dažus nosacījumus, ir bijušas atbrīvotas no konkurences noteikumiem, ja tās veic kopīgus pakalpojumus. Mainoties tirgiem, šis atbrīvojums ir jāpārskata. Pēc rūpīgas izpētes Komisija nolēma grozīt grupu atbrīvojuma regulu konsorcijiem un pagarināt tās termiņu vēl uz pieciem gadiem. Esmu pārliecināta, ka ar šo regulu tiek nodrošināts pareizais līdzsvars starp līnijpārvadātāju sabiedrībām un transporta pakalpojumu izmantotājiem.”  Konsorcijs ir sadarbība starp kuģniecības sabiedrībām nolūkā sniegt jūras kravu transporta pakalpojumus. Šādi nolīgumi parasti ļauj kuģniecības sabiedrībām racionalizēt savu darbību un gūt apjomradītu ietaupījumu. Ja konsorcijiem ir pietiekama konkurence, transporta pakalpojumu izmantotāji (piemēram, kravu nosūtītāji) parasti gūt priekšrocības no konsorciju radītā ražīguma pieauguma un pakalpojumu kvalitātes uzlabošanas.  Ar grupu atbrīvojuma regulu konsorcijiem, kuru pirmoreiz pieņēma 1995. gadā un pēc tam atjaunoja 2000. un 2005. gadā (skat.  IP/05/477  ), piešķir atbrīvojumu līnijpārvadātāju konsorcijiem, kuri izpilda regulas nosacījumus. Gan saskaņā ar jauno, gan pašreizējo Komisijas grupu atbrīvojuma regulu visi konsorciju nolīgumi (izņemot nolīgumus par cenu noteikšanu), kuru mērķis ir kopīgu līnijpārvadājumu pakalpojumu sniegšana, ir atbrīvoti no EK līgumā paredzētā saskaņotas darbības aizlieguma (81. pants), ja tie atbilst regulas nosacījumiem un izpilda tajā noteiktos pienākumus.  Jaunajā regulā ir iekļauti grozījumi, pēc kuriem radās vajadzība, kad 2006. gadā atcēla līnijpārvadātāju konferenču grupu atbrīvojuma regulu (skat.  IP/06/1249  ). Tās mērķis arī ir labāk atspoguļot pašreizējo tirgus praksi un nodrošināt konsorciju grupu atbrīvojuma atbilstību citām grupu atbrīvojuma regulām attiecībā uz horizontālo sadarbību starp uzņēmumiem. Jaunās regulas piemērošanas joma ir paplašināta, lai aptvertu visus kravu līnijpārvadājumu pakalpojumus neatkarīgi no tā, vai kravas pārvadā konteineros. Atbrīvoto darbību saraksts ir pārskatīts, lai labāk atspoguļotu pašreizējo tirgus praksi. Tirgus daļas robežvērtība ir samazināta no 35% līdz 30%, un ir precizēta tās aprēķināšanas metode. Visbeidzot, lai labāk atspoguļotu pašreizējo tirgus praksi, bet tomēr aizsargātu pārvadātāju elastību, ir pagarināti uzteikuma un pārtraukuma termiņi gadījumā, ja dalībnieki vēlētos izstāties no konsorcija. Komisijas veiktajā tirgus izpētē atklājās, ka pastāv modelis saitēm starp konsorcijiem un/vai to dalībniekiem. Jaunajā regulā precizēts, ka Komisija var atsaukt grupu atbrīvojuma priekšrocības, ja minētās saites negatīvi ietekmē konkurenci. Ja kāds konsorcijs neizpilda regulas nosacījumus, piemēram, tāpēc ka tā dalībnieku tirgus daļas pārsniedz robežvērtību, tas nenozīmē, ka šāda sadarbība automātiski ir nelikumīga, bet gan, ka pusēm ir atsevišķi jāizvērtē tās saderība ar konkurences noteikumiem.  Konsorciju grupu atbrīvojuma regulas pārskatīšana tika sākta 2007. gadā, veicot rūpīgu tirgus izpēti. Komisija 2008. gada rudenī apspriedās ar ieinteresētajām trešām personām par regulas sākotnējo projektu (skat.  IP/08/1566  ). Jaunā regula stāsies spēkā, tiklīdz 2010. gada 25. aprīlī beigsies pašreizējās grupu atbrīvojuma regulas darbības termiņš, dodot līnijpārvadājumu nozarei pietiekami daudz laika, lai pielāgotos pārskatītajiem noteikumiem. Skatīt arī  MEMO/09/420 .
