IP/09/563
Briselē, 2008. gada 8. aprīlīAktuāls jautājums
zivsaimniecībā — kā pilnībā
atraisīt Eiropas akvakultūras potenciāluAkvakultūra ir viena no visstraujāk
augošajām pārtikas ražošanas nozarēm pasaulē.
Tā jau patlaban nodrošina aptuveni pusi no visām
pārtikā patērētajām zivīm, taču tās
iespējas vēl nebūt nav izsmeltas. ES ir noteikusi
augstus standartus, lai panāktu, ka akvakultūras pieeja un metodes
balstās uz ilgtspējīgas attīstības principu. Eiropas
akvakultūras nozare pētniecībā un tehnoloģiju
izstrādē ieņem vadošo vietu pasaulē. Tomēr
šie izcilie sasniegumi pagaidām netiek praktiski izmantoti
ražošanā, kuras apjoms ES ir nemainīgs, pretēji
straujajam pieaugumam dažās citās pasaules daļās.
Komisija šodien nāk klajā ar paziņojumu, kurā tā
apņēmusies pievērsties šā jautājuma
risināšanai un dot jaunu impulsu ES akvakultūras nozares
ilgtspējīgai izaugsmei.
“Akvakultūru gaida daudzsološa nākotne, jo tieši
šī nozare nodrošinās Eiropas prasīgos
patērētājus ar kvalitatīviem, veselīgiem zivju
produktiem. Tomēr patlaban tās potenciāls nebūt netiek
pilnībā izmantots. Ir īstais brīdis to atraisīt un
sagādāt šai stratēģiski svarīgajai nozarei
līdzvērtīgas iespējas un — pavisam burtiskā
nozīmē — vietu, kas nepieciešama tās
attīstībai,” sacīja jūrlietu un zivsaimniecības
komisārs Džo Borgs.
Komisija paziņojumā izvērtē ES akvakultūras
ražošanas stagnācijas galvenos cēloņus un cenšas
atrast veidus, kā uzlabot nozares konkurētspēju,
ilgtspējību un pārvaldi.
Pirmkārt, nozare var kļūt
konkurētspējīgāka, ja nemitīgi tiek
nodrošināts spēcīgs pētniecības un
tehnoloģiju izstrādes atbalsts, uzlabota teritoriālā
plānošana piekrastes apgabalos un upju baseinos, lai nozare
varētu sekmīgāk konkurēt par sauszemes un ūdens
platībām, kā arī tad, ja nozares īpašās
vajadzības tiek ņemtas vērā, izstrādājot ES
zivsaimniecības produktu tirdzniecības politiku. Otrkārt, tā
saglabās ilgtspējību, ja arī turpmāk balstīsies uz
videi nekaitīgām ražošanas metodēm, ievēros
augstus dzīvnieku veselības un labturības standartus un
gādās par augstu patērētāju aizsardzības
pakāpi. Treškārt, ir plašas iespējas uzlabot nozares
tēlu un optimizēt ar pārvaldi saistītos aspektus.
Akvakultūras panākumi lielā mērā būs atkarīgi
no tā, vai valsts un/vai vietējā mērogā tiks
radīti uzņēmējdarbības attīstībai
labvēlīgi apstākļi. Tāpēc Komisija vēlas dot
norādījumus dalībvalstīm un reģionālām
iestādēm, lai panāktu, ka mērķtiecīgi
pasākumi vietējā, valsts un ES mērogā palīdz
nozarei pilnībā izmantot tās priekšrocības.
Komisija uzskata, ka spēcīga un vitāla akvakultūras
nozare varētu būt labs stimuls saistīto nozaru izaugsmei un
veicināt lauku un piekrastes reģionu attīstību. Turklāt
patērētāji varētu baudīt veselīgus un
kvalitatīvus pārtikas produktus, kas ražoti videi
nekaitīgā veidā. Tie ir tikai daži no vērtīgajiem
ieguvumiem, kurus radītu saskaņota Eiropas mēroga darbība,
ko visos līmeņos veiktu ar mērķi pilnībā
atraisīt akvakultūras nozares potenciālu.
Papildu informācija
http://www.ec.europa.eu/fisheries/cfp/aquaculture_processing/aquaculture_en.htm
Memo/09/161
