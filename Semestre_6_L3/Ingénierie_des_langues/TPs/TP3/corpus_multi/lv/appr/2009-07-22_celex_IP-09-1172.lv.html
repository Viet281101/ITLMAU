IP/09/1172  Briselē, 2009. gada 22. jūlijā  Piena krīze.  Komisija ierosina pasākumus piena produktu tirgus stabilizēšanai  Eiropas Komisija turpinās darīt visu iespējamo, lai atbalstītu piena ražotājus un stabilizētu piena produktu tirgu. Šodien publicētajā ziņojumā par piena produktu tirgus stāvokli Komisija apkopojusi pasākumus, kas var līdzēt, risinot sarežģīto situāciju tirgū. Komisija turpinās izmantot pašreizējos instrumentus — intervenci, atbalstu privātai uzglabāšanai un eksporta kompensācijas. Lauksaimnieki varēs laikus saņemt tiešos maksājumus, kā arī tikko uzsākta jauna piena nozares veicināšanas programmu sērija. Starp citiem potenciālajiem pasākumiem jāmin iespēja iekasēt maksājumus no ražotājiem, kas pārsniedz piešķirto kvotu, un ar iegūtajiem līdzekļiem finansēt brīvprātīgu atteikšanos no piena ražošanas, kā arī lauksaimnieku iekļaušana valsts atbalsta pagaidu krīzes sistēmā. Saskaņā ar pagājušā gada „veselības pārbaudes” vienošanos dalībvalstis var pārdalīt atbalstu par labu lauksaimniekiem. Lai palīdzētu piena ražotājiem, var izmantot arī lauku attīstības politikas piedāvātos variantus. Komisija turpina izmeklēt iespējamas pret konkurenci vērstas darbības pārtikas piegādes ķēdē, jo īpaši piena nozarē. Ievērojot jūnija Eiropadomes secinājumus, Komisija neatcels pieņemtos kvotu sistēmas lēmumus.   „ Mums jādara viss iespējamais, lai palīdzētu piena ražotājiem situācijā, kad krasi samazinājušās cenas,” solīja lauksaimniecības un lauku attīstības komisāre Marianna Fišere Bola. „Mēs turpināsim izmantot visus pieejamos pasākumus tirgus stabilizēšanai. Taču, kā skaidri norādījusi Eiropadome, lēmums pakāpeniski atteikties no kvotām netiks mainīts. Uzsāktās politikas maiņa situāciju nerisinātu — tā tikai sašķobītu uzticību pieņemtajiem lēmumiem.”  Izmantojamie pasākumi ir šādi.    Janvāra sākumā Komisija sāka atbalstu sviesta privātai uzglabāšanai. Šogad jau ir uzglabātas 113 500 tonnas. Privātās uzglabāšanas atbalsta termiņš tiks pagarināts līdz 2010. gada februārim.    Sviesta un vājpiena pulvera intervences uzpirkšana sākās 1. martā. Komisija ierosina pagarināt termiņu līdz 2010. gada 28. februārim, kad sākas jauna intervences sezona. Komisija ir ierosinājusi pagarināt tās intervences pilnvaras 2010. gadā, ja situācija tirgū nebūs uzlabojusies. Jau ir iepirkts 81 900 tonnu sviesta un 231 000 tonnu vājpiena pulvera.   Piena produktu eksporta kompensāciju izmaksa atsākās janvārī. Saņemto kompensāciju summas ļauj eksportētājiem konkurēt ar cenām pasaules tirgū. Komisija turpinās piedāvāt kompensācijas, kamēr vien tās būs nepieciešamas.    Nesen pilnveidota ES skolu piena shēma. Patlaban tiek spriests, kā to padarīt vēl pievilcīgāku.   Komisija izņēmuma kārtā ļaus dalībvalstīm izmaksāt līdz 70 % tiešo maksājumu lauksaimniekiem no 16. oktobra, nevis 1. decembra.    Dalībvalstis var piešķirt de minimis valsts atbalstu vai aizdevumus ar tirgus nosacījumiem, lai palīdzētu piena ražotājiem risināt likviditātes problēmas.   Varētu apsvērt grozījumus valsts atbalsta pagaidu krīzes sistēmā.    Tas ļautu līdz 2010. gada beigām katram lauksaimniekam izmaksāt līdz EUR 15 000, no kuriem atņem attiecīgā lauksaimnieka saņemto de minimis atbalstu.     Šomēnes Komisija nākusi klajā ar jaunu piena produktu veicināšanas programmu sēriju.    Ar „veselības pārbaudi” tika ieviesta iespēja starp lauksaimniekiem un nozarēm vienā dalībvalstī pārdalīt noteiktu tiešo maksājumu daļu.  Dalībvalstis var, piemēram, piedāvāt atbalstu neaizsargātai piena nozares lauksaimniecībai.     Lauku attīstības politika paredz vairākus pasākumus, kas var palīdzēt restrukturizēt piena nozari.  „Veselības pārbaudē” piena nozares restrukturizācija tika minēta kā viens no aktuālajiem jautājumiem, kuriem izmantojami lauku attīstības papildu līdzekļi.    Starp iespējām jāmin priekšlaicīga pensionēšanās, investīciju atbalsts, maksājumi piena ražotājiem mazāk labvēlīgos apgabalos, atbalsts tādai piena ražošanai, kas nekaitē videi, un atbalsts dzīvnieku labturību uzlabojošai praksei.   Komisija ievieš „ceļvedi”, kas ierosināts Paziņojumā par pārtikas cenām Eiropā, un izskata iespējas izveidot jaunu cenu monitoringa sistēmu.   Tiek izmeklētas iespējamas pret konkurenci vērstas darbības pārtikas piegādes ķēdē, jo īpaši piena nozarē.    Ja Komisija konstatēs, ka konkurence nedarbojas, tā izmantos visas Līgumā paredzētās pilnvaras.  Vienlīdz būtiska loma ir valstu konkurences iestādēm.   Jārosina piena ražotāji efektīvāk sadarboties ražotāju organizācijās, tādējādi palielinot savu ietekmi un sekmīgāk aizstāvot intereses.   Kvotu sistēma  Eiropadome aicināja Komisiju iesniegt „iespējamos pasākumus piena tirgus stabilizācijai, vienlaikus ņemot vērā veselības pārbaudes iznākumu ”.  Kvotu sistēmas maiņa būtu pretrunā ar „veselības pārbaudes” iznākumu.  Tāpēc kvotu samazinājums vai jau piešķirto kvotu palielinājumu iesaldēšana nav pieļaujama.  Turklāt ražošanas apjoms tik un tā patlaban ir par 4,2 procentiem mazāks nekā kvotas.  Komisija ierosina dalībvalstīm uzlikt papildu maksājumus ražotājiem, kas pārsniedz savu individuālo kvotu, un izmantot iegūtos līdzekļus, finansējot brīvprātīgu atteikšanos no piena ražošanas vai pārdalot tos prioritārajām grupām.    http://ec.europa.eu/agriculture/markets/milk/report2009/index_en.htm
