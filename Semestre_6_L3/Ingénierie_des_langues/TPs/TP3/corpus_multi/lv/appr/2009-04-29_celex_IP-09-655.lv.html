IP/09/655
Briselē, 2009. gada 29. aprīlīAtveseļošana – ES
budžeta mērķis 2010. gadamKomisija šodien pieņēma provizorisko
budžeta projektu 2010. gadam 139 miljardu eiro
apmērā. Ekonomikas atveseļošanās ir
nākamā gada izdevumu galvenā prioritāte, un
priekšlikumā lielākā līdzekļu daļa
(45 %) tiek virzīti izaugsmes un nodarbinātības
pasākumiem – 3,2 % palielinājums
salīdzinājumā ar 2009. gadu –, lai palīdzētu
Eiropas Savienībā atjaunot konkurētspēju. Līdzekļi
lielām programmām, kas saistītas ar pētniecību un
enerģētiku, tiks palielināti par vairāk kā 12 %,
arī nauda kohēzijas politikai tiks palielināta, paredzot, ka
ES-12 valstis saņems 52 % no kohēzijas fondiem un
struktūrfondiem. Palielinājumi būs visās budžeta
pozīcijās, sasniedzot kopsummā 138,6 miljardus eiro
saistībās (1,18 % no NKI) un 122,3 miljardus eiro
maksājumos (1,04 % no NKI). 
Iesniedzot priekšlikumu, Komisijas priekšsēdētāja
vietnieks administratīvajās lietās, revīzijas un
krāpšanas apkarošanas jautājumos Sīms Kallass teica:
"Šā budžeta mērķis ir pasākumi, lai
palīdzētu novērst vēl straujāku kritumu.
6 miljardi eiro tiks piešķirti pētniecībai un
inovācijām, bet aptuveni 9 miljoni iedzīvotāju gūs
atbalstu ar Eiropas sociālā fonda starpniecību."
Viņš papildināja: "2010. gadā tiks
nodrošināts arī ES budžeta ieguldījuma
atveseļošanās plānā otrais posms, palielinot
krīzes pārvarēšanas papildu līdzekļus līdz
vairāk kā 6 miljardiem eiro laikposmam no 2008. līdz
2010. gadam."
62 miljardi eiro darbavietām, infrastruktūrai un
konkurētspējai
ES galvenā prioritāte būs līdzekļu
novirzīšana projektiem, lai saglabātu esošās
darbavietas un radītu jaunas, palīdzētu uzņēmumiem un
atjaunotu konkurētspēju. Eiropas transporta un enerģētikas
tīkli saņems par 12,7 % vairāk finansējuma nekā
2009. gadā (1,08 miljardi eiro), bet Konkurētspējas un
jauninājumu programmas (CIP) finansējums pieaugs par 3,3 %
(0,5 miljardi eiro). 2010. gads Eiropā būs nabadzības
un sociālās atstumtības izskaušanas gads ar gandrīz
20 miljonu eiro lielu budžetu, un visām dalībvalstīm ir
paredzēta virkne iniciatīvu. ES galvenais satelītnavigācijas
projekts Galileo otrajā gadā saņems papildu 8 %
finansējumu (0,9 miljardi eiro). 
Kohēzijas fondu liela daļa tiks ES-12 valstīm
Daļa no 62 miljardu eiro paketes darbavietām un
konkurētspējai – 49 miljardi eiro – tiks
atvēlēta kohēzijai ES-27. Turpinās tendence pakāpeniski
palielināt finansējumu dalībvalstīm, kas Eiropas
Savienībai pievienojās 2004. un 2007. gadā (ES-12).
Pirmo reizi ES-12 valstis saņems vislielāko ES kohēzijas fonda un
struktūrfondu daļu (52 %). Atbalsts lauksaimniecībai
šajos reģionos arī pieaugs, kas radīs reālu ietekmi, jo
ES-12 valstis pašreiz saņem gandrīz 20 %, sasniedzot
11 miljardus eiro lielu atbalstu lauksaimniecībai. Pateicoties
Kopējai lauksaimniecības politikai, kopīgajam tirgum un
augstākām tirgus cenām, lauksaimnieku ienākumi ES-12
valstīs ir par 47 % augstāki nekā pirms
pievienošanās ES. Finansējums dabas resursiem ES-27 valstīs
veido 59 miljardus eiro, un tā ietvaros izdevumi videi un lauku
attīstībai pieaugs par gandrīz 2,5 % procentiem, sasniedzot
gandrīz 15 miljardus eiro.
Eiropas ekonomikas atveseļošanas plāna
finansēšanas otrais posms 
2009. gada aprīlī Eiropas Parlaments, Padome un Komisija
vienojās par papildu 5 miljardu eiro nepieciešamību, lai
finansētu lielus Eiropas projektus enerģētikas un platjoslas
infrastruktūru jomā, kā arī, lai risinātu jaunās
problēmas lauku rajonos saistībā ar KLP "veselības
pārbaudi". Pēc pirmo 2,6 miljardu eiro iepludināšanas
2009. gadā, 2010. gada budžetam tiks pieskaitīti
vēl 2,4 miljardi eiro, par līdzekļu avotu lemjot
vēlāk 2010. gada budžeta procedūras ietvaros. 
Ārējā palīdzība 8 miljardu eiro
apmērā 
2010. gadā ES turpinās savus centienus palīdzēt
nabadzīgākām valstīm un saglabāt stingru nostāju
pasaulē tā, lai tā varētu risināt tādas
globālas problēmas kā klimata pārmaiņas,
nodrošinātība ar pārtiku un globalizācija. ES
palīdzība jaunattīstības valstīm, kas tiek virzīta
ar attīstības sadarbības instrumenta starpniecību, pieaugs
par 1,7 %, sasniedzot 2,4 miljardus eiro.
Pirmsiestāšanās palīdzība (IPA)
palielināsies par gandrīz 5 %, sasniedzot 1,6 miljardus
eiro. Finansējums ES Kopējai ārpolitikai un drošības
politikai (KĀDP) palielināsies par 16 % (līdz
282 miljoniem eiro).  Pārtikas atbalsta mehānisma 1 miljarda
eiro pēdējā daļa arī tiks finansēta
2010. gada budžetā (170 miljoni eiro). 
ES padarīšana par drošu vietu visiem
Projekti noziedzības un terorisma apkarošanai un migrācijas
plūsmu pārvaldībai būs tā budžeta daļa, kurai
tiks piešķirts vislielākais palielinājums tēriņiem
(saskaņā ar ES septiņu gadu finanšu programmu), pieaugot par
13,5 % līdz gandrīz 1 miljardam eiro. 
Visu ES iestāžu administratīvie tēriņi pieaugs
mēreni – par 2,1 %, Eiropas Komisijas pašas
tēriņiem pieaugot mazāk par 1 % (0,9 %) līdz
3,6 miljardiem eiro.
Priekšvēsture
Budžetā ir paredzētas gan saistības (juridiski
solījumi nodrošināt finansējumu ar nosacījumu, ka ir
izpildīti noteikti nosacījumi), gan maksājumi
(skaidrā naudā vai bankas pārskaitījumi atbalsta
saņēmējiem). ES budžeta galīgā
pieņemšana notiks Eiropas Parlamenta plenārsēdes laikā
decembrī.
