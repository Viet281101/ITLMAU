IP/09/1562  Briselē, 2009. gada 22. oktobrī     Birokrātisku šķēršļu mazināšana. Komisija pilda solījumu un dara vēl vairāk nekā solīts  Pamatojoties uz Komisijas 2007. gada priekšlikumu, Eiropas Savienība noteica vērienīgu mērķi līdz 2012. gadam par 25 % samazināt administratīvās izmaksas, kas paredzētas ES tiesību aktos.  Šodien Komisija publisko pārskatu par līdz šim sasniegto un nozares samazinājuma plānus 13 prioritārās jomās.  No 123,8 miljardiem eiro, kas ir birokrātisko šķēršļu izmaksas, saistībā ar 72 ES tiesību aktu formalitātēm un to transponēšanas un īstenošanas pasākumiem dalībvalstīs, Komisijas ieteiktie un sagatavošanā esošie pasākumi palīdzētu uzņēmumiem ietaupīt kopumā apmēram 40,4 miljardus eiro.  Komisijas ieviestie vai ierosinātie un jau pieņemtie samazināšanas pasākumi varētu ļaut ietaupīt 7,6 miljardus eiro.  Pasākumi, ko ierosinājusi Komisija un ko vēl pieņems Eiropas Parlaments un Padome, šai summai vēl pieskaitītu 30,7 miljardus eiro.  Sagatavošanās darbi turpmākai administratīvā sloga mazināšanai ļautu administratīvās izmaksas papildus samazināt vēl vismaz par 2,1 miljardu eiro.  Tagad kārta pārējiem likumdevējiem nodrošināt to, ka uzņēmēji patiesi jūt pārmaiņas.  Eiropas Komisijas priekšsēdētājs Žozē Manuels Barrozu teica:  “Komisija ir uz pareizā ceļa, lai sasniegtu izvirzītos mērķus administratīvā sloga mazināšanā uzņēmumiem. Uzņēmumi, iespējams, jau varēs ietaupīt 7,6 miljardus eiro gadā. Ja dalībvalstis un Eiropas Parlaments pilnībā atbalstīs mūsu priekšlikumus, tie varēs ietaupīt apmēram 40 miljardus eiro. Taču labāka regulējuma nodrošināšana ir darbs, kas nekad nebeidzas. Nepietiek tikai ar sliktu noteikumu nomaiņu, ir jānodrošina labu noteikumu labāka izpilde, izmantojot jaunas tehnoloģijas un inovācijas. Turpmāka Eiropas un dalībvalstu tiesību aktu vienkāršošana, nemazinot iedzīvotāju aizsardzību, būs nākošās Komisijas centienu galvenais uzdevums, lai veicinātu ilgtspējīgu ekonomikas atveseļošanu.”  Komisijas priekšsēdētāja vietnieks Ginters Ferhoigens, kurš atbild par uzņēmējdarbības un rūpniecības politiku, teica: “Šodienas priekšlikumu pakete ir politiskas apņemšanās un smaga darba rezultāts, lai izskaustu pārmērīgu birokrātiju. Komisija ir darījusi visu, kas ir tās spēkos, lai līdz 2012. gadam sasniegtu 25 % samazinājuma mērķi. Aicinu Eiropas Parlamentu un dalībvalstis pieņemt visus mūsu atlikušos priekšlikumus, lai tie pēc iespējas ātrāk varētu pozitīvi ietekmēt Eiropas ekonomiku. Tas neko nemaksā, bet tas ļautu uzņēmumiem ietaupīt apmēram 30,7 miljardus eiro, jo īpaši maziem un vidējiem uzņēmumiem (MVU).”  ES administratīvā sloga mazināšanas programma sniegs samazinājumu par 40,4 miljardiem eiro (33 % no lēstā administratīvā sloga). Ja Komisijas priekšlikumiem piekritīs Padome un Parlaments, programma stāsies spēkā.  Tas jo īpaši attiecas uz diviem galvenajiem priekšlikumiem, kas bija ierosināti šā gada sākumā — viens no tiem ir PVN jomā un paredz atvieglojumus e-faktūrrēķinu izrakstīšanā (18 miljardu eiro vērtībā), savukārt otrs ir uzņēmējdarbības tiesību jomā un paredz atbrīvot mikrouzņēmumus no grāmatvedības pienākumiem (7 miljardu eiro vērtībā).  Ir pabeigts sākotnējais novērtējums, kas apstiprināja, ka Komisijas izvēle koncentrēties uz atsevišķām prioritārajām jomām ir pareiza.  Šis novērtējums arī apstiprināja mazo un vidējo uzņēmumu neaizsargātību pret administratīvo slogu.  Ieinteresēto personu un E. Štoibera vadītās augsta līmeņa darba grupas līdzdalība bija ļoti nozīmīga, novērtējot īstenošanas iespējas un nosakot turpmākos administratīvo izdevumu samazināšanas pasākumus, kas varētu ietilpt jaunajās administratīvo šķēršļu mazināšanas iniciatīvās nākošās Komisijas pilnvaru laikā. Turklāt visās dalībvalstīs tagad jau ir noteikti vērienīgi valsts mērķi, kā bija nolemts 2007. gadā. Ar ietekmes novērtējuma sistēmas palīdzību Komisija turpinās nodrošināt, lai jaunu politikas jomu ieviestās prasības būtu minimālas.  “Rīcības programma administratīvā sloga mazināšanai Eiropas Savienībā” ir būtiska sastāvdaļa Komisijas vispārējā labāka tiesiskā regulējuma programmā.  Šīs politikas jomas mērķis ir veicināt konkurētspēju, izaugsmi un nodarbinātību.  Mazinot tiesību aktos uzņēmumiem noteiktās izmaksas, tiek ievērots arī Mazās uzņēmējdarbības akts un tajā ietvertais princips “vispirms domāt par mazajiem uzņēmumiem”, kas ir viena no galvenajām darbības jomām Eiropas ekonomikas atveseļošanas plānā.  Šodienas paziņojums liecina, ka administratīvā sloga mazināšana ir nepārtraukts process, lai būtiski ietekmētu visas ekonomikas jomas.  Vispārīga informācija  Piemēri atrodami   MEMO/09/474   .    Papildinformācija
