IP/09/1155  Briselē, 2009. gada 16. jūlijā Ātrās brīdināšanas sistēma pārtikas un barības jomā ir efektīvāka nekā jebkad savā 30 gadu pastāvēšanas vēsturē  Ātrās brīdināšanas sistēmai pārtikas un barības jomā (RASFF), kas ir nozīmīgs Eiropas Savienības rīks, lai nodrošinātu pārtikas nekaitīgumu, šogad aprit 30 gadi.  Skaitļi liecina, ka tagad tā ir efektīvāka nekā jebkad agrāk.  Šodien publicētajā ikgadējā ziņojumā par sistēmas darbību 2008. gadā minēts, ka trauksmes paziņojumu skaits 2008. gadā ir samazinājies gandrīz uz pusi salīdzinājumā ar 2007. gadu.  Kopējais paziņojumu skaits saglabājas stabils – aptuveni 7000.  Tas nenozīmē, ka 2008. gadā bija mazāk problēmu, par kurām ziņot.  Tas drīzāk norāda uz to, ka sistēmas dalībnieki tagad labāk analizē risku un klasificē paziņojumus kā “trauksmes paziņojumus” tikai tad, ja pastāv “nopietns” risks un ja produkts jau ir tirgū.  Tas notiek arī tad, ja ir nepieciešama dalībvalstu ātra rīcība, lai mazinātu risku.  2008. gadā no aptuveni 3000 paziņojumiem 528 bija trauksmes paziņojumi.  Komisija saņēma arī aptuveni 4000 paziņojumus par turpmākiem pasākumiem, ko tā nodeva dalībvalstīm.  Uzrunājot dalībniekus starptautiskajā RASFF konferencē “Mēs uzraugām Jūsu pārtiku” ("Keeping An Eye on Your Food"), ES veselības komisāre Andrula Vasiliu sacīja:  “Ātrās brīdināšanas sistēma pārtikas un barības jomā ir nozīmīgs rīks mūsu centienos nodrošināt pārtikas nekaitīgumu Eiropā.  Trīsdesmit gadu laikā tas ir kļuvis par ļoti vērtīgu instrumentu, ko tā dalībnieki izmanto, lai reālajā laikā apmainītos ar informāciju par pasākumiem, kurus tie veikuši, lai nodrošinātu pārtikas un barības nekaitīgumu.  RASFF ir viens no sekmīgākajiem projektiem ES integrētajā pieejā pārtikas nekaitīgumam, maksimāli izmantojot saziņu un sadarbību.”  Nozīmīgi incidenti pārtikas nekaitīguma jomā  RASFF sistēmai 2008. gadā atkal bija jāiztur pārbaudījumi saistībā ar dažiem pēdējo gadu nozīmīgākajiem incidentiem pārtikas nekaitīguma jomā.  Cita starpā – Ukrainas izcelsmes saulespuķu eļļā tika atklāta minerāleļļas klātbūtne (skartas 39 valstis, sniegti 99 paziņojumi par turpmākiem pasākumiem), pārtikā no Ķīnas atrasts melamīns (incidents ar globālu ietekmi, 84  RASFF paziņojumi un 101 paziņojums par turpmākiem pasākumiem) un cūkgaļā no Īrijas atrasts dioksīna piesārņojums (skartas 54 valstis un sniegti 230 paziņojumi par turpmākiem pasākumiem).  Katrā no šiem gadījumiem RASFF palīdzēja koordinēt dalībvalstu rīcību un tādējādi mazināja piesārņojuma incidentu sekas.  Gadījums ar melamīnu lieliski parādīja, ka RASFF sistēma ir noderīga pasaules mēroga problēmu gadījumā un ka tā spēj apmainīties ar informāciju ar Pasaules Veselības Organizācijas Starptautisko pārtikas nekaitīguma iestāžu tīklu INFOSAN .  Padarīt importu drošāku   Vairāk nekā četri no desmit paziņojumiem 2008. gadā bija par produktiem, kas noraidīti uz ES robežas saistībā ar risku pārtikas nekaitīgumam.  Kad tiek atklāts šāds produkts, RASFF informē attiecīgo trešo valsti, lai novērstu šādas problēmas atkārtošanos.  2008. gadā trešām valstīm tika iesniegti 2342 informatīvi dokumenti par bīstamiem produktiem, kuru izcelsme ir attiecīgo valstu teritorijā.  Ja tiek konstatēta nopietna un pastāvīga problēma, Komisija attiecīgās trešās valsts iestādēm sūta vēstuli, aicinot tās veikt korekcijas pasākumus, piemēram, svītrot no sarakstiem attiecīgos uzņēmumus, bloķēt eksportu vai nodrošināt biežāku kontroli. Trauksme, informācija un noraidīšana uz robežas  RASFF ikgadējā ziņojumā kopējais 2008. gadā sniegto paziņojumu skaits ir iedalīts šādi: trauksmes paziņojumi (528), informatīvi paziņojumi (1138) un paziņojumi par noraidīšanu uz robežas (1377).  Trauksmes paziņojumus sūta, ja pārtika vai barība, kas rada nopietnu apdraudējumu, jau ir tirgū un ir nepieciešama tūlītēja rīcība.  Lielākā daļa (62 %) trauksmes paziņojumu 2008. gadā attiecās uz produktiem ar izcelsmi ES, un vairums šo problēmu tika atklātas, veicot kontroles tirgū.  Šajā paziņojumu kategorijā visbiežāk ziņots par riskiem, kas saistīti ar patogēnu mikroorganismu, smago metālu un mikotoksīnu klātbūtni pārtikā vai barībā.   Informatīvos paziņojumus sūta, ja ir konstatēts risks, bet nav nepieciešama tūlītēja pārējo dalībvalstu rīcība.  Lielākā daļa (54 %) informatīvo paziņojumu 2008. gadā attiecās uz produktiem ar izcelsmi trešās valstīs.  Šajā paziņojumu kategorijā visbiežāk ziņots par riskiem, kas saistīti ar patogēnu mikroorganismu, pesticīdu atlieku un pārtikas piedevu klātbūtni pārtikā vai barībā.  2008. gadā ieviesa jaunu paziņojumu veidu – paziņojumus par noraidīšanu uz robežas.  Iepriekš šādi paziņojumi ietilpa informatīvo paziņojumu kategorijā.  Tie ir paziņojumi par produktiem, kuri ir noraidīti uz Kopienas robežas un kuri ir nosūtīti uz citu galamērķi vai iznīcināti.  56 % gadījumu, kad produkti ir noraidīti uz robežas, bija saistīti ar pārāk augstu mikotoksīnu līmeni.   RASFF darbība   RASFF nodrošina ātru un efektīvu apmaiņu ar informāciju starp dalībvalstīm un Komisiju, ja pārtikas un barības aprites ķēdē ir konstatēts apdraudējums iedzīvotāju veselībai.  Visi RASFF dalībnieki (ES-27, Komisija, EFSA , kā arī Norvēģija, Lihtenšteina un Islande) nodrošina diennakts dienestu, lai garantētu steidzamu paziņojumu pēc iespējas ātru nosūtīšanu, saņemšanu, kā arī pēc iespējas ātru reaģēšanu uz šādiem paziņojumiem.  Pateicoties RASFF , par daudziem pārtikas nekaitīguma apdraudējumiem ir brīdināts, vēl pirms tie ir nodarījuši kaitējumu patērētājiem.   Papildinformācijai skatīt:     http://ec.europa.eu/rasff      http://ec.europa.eu/food/food/rapidalert/report2008_en.pdf      MEMO/09/     339
