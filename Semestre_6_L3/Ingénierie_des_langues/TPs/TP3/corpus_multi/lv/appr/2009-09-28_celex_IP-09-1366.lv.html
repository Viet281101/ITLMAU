IP/09/1366  Briselē, 2009. gada 28. septembrī ES veselīgas ēšanas kampaņa „Gardais bariņš” — jauna iniciatīva, lai bērniem popularizētu veselīgu dzīvesveidu un līdzsvarotu uzturu  Lauksaimniecības un lauku attīstības komisāre Marianna Fišere Bola šodien uzsāka jaunu kampaņu, kuras mērķis ir informēt Eiropas skolas vecuma bērnus par veselīgu uzturu. Trīs ceļojošie jampadrači, kuru devīze ir „ēd, dzer, kusties”, ciemosies septiņās Eiropas valstīs, dodot bērniem iespēju piedalīties izglītojošos pasākumos un rotaļās. Eiropas Komisija ir atklājusi arī interaktīvu tīmekļa vietni un organizēs konkursus un citus pasākumus ar vienu galveno mērķi – uzlabot bērnu ēšanas paradumus. Tenisa čempione beļģiete Žustīne Enēna (Justine Henin) un 8 gadus vecais Ginesa rekorda īpašnieks Rosolīno Kannio (Rosolino Cannio) atbalstīs šo pasākumu un palīdzēs izplatīt tā vēstījumu.  „Paraugoties apkārt un redzot tik daudzus bērnus ar lieko svaru, kļūst skaidrs, ka jārīkojas nekavējoties,” teica lauksaimniecības un lauku attīstības komisāre Marianna Fišere Bola.  „Programmas „Skolu apgāde ar augļiem" un "Skolu apgāde ar pienu" ir divi soļi pareizajā virzienā; arī veselīga uztura popularizēšanas kampaņas ietvaros mēs centīsimies tieši skolās izplatīt vēstījumu „veselā miesā vesels gars.”  ES veselības komisāre Andrula Vasiliu sacīja: „Veselīgas ēšanas kampaņa ir papildu pasākums mūsu cīņā pret bērnu aptaukošanos, kā to paredz Eiropas Savienības stratēģija uztura, fiziskās aktivitātes un veselības jomā.  Ir ārkārtīgi svarīgi, lai visi ES politikas pasākumi atbalstītu centienus, kuru mērķis ir stiprināt un veicināt veselīgāku dzīves vidi visiem iedzīvotājiem.” Pamatinformācija  Veselīgas ēšanas kampaņa norisināsies paralēli ES programmām „ Skolu apgāde ar augļiem " un " Skolu apgāde ar pienu " — tās ir svarīgas iniciatīvas, kuru mērķis ir panākt, lai bērni lietotu līdzsvarotāku uzturu un turētos pie veselīgākiem ēšanas paradumiem.   Veselīgas ēšanas kampaņas vēstījums —  ēd, dzer, kusties – tiks izplatīts tieši skolās.  Astoņu nedēļu laikā ceļojošā jampadrača dalībnieki ieradīsies Beļģijā, Francijā, Apvienotajā Karalistē, Īrijā, Igaunijā, Lietuvā un Polijā.  "Gardais bariņš" apmeklēs divas skolas dienā.  Kopumā šis pasākums paredzēts 18 000 bērnu 180 skolās.  Tā vēstījums ir:  ēd pareizi, jo veselā miesā mīt vesels gars .  Vienlaikus ceļojošajam jampadracim ES "Gardā bariņa" tīmekļa vietnē visiem ES skolēniem 8 nedēļas būs iespējams piedalīties interaktīvā dārgumu meklēšanas spēlē. Bērni vecumā no 8 līdz 15 gadiem balvā varēs iegūt dažādas sporta preces.  Nesen veiktā Eirobarometra aptaujā trīs ceturtdaļas respondentu "pilnībā piekrita" apgalvojumam, ka "mūsdienās ir daudz vairāk bērnu ar lieko svaru nekā pirms pieciem gadiem". Patiesi, liekais svars Eiropas Savienībā ir aptuveni 22 miljoniem bērnu, no kuriem 5 miljoniem ir vērojama aptaukošanās. Sīkākai informācijai:  „Gardā bariņa” kampaņa    http   ://   ec   .   europa   .   eu   /   agriculture   /   tasty   -   bunch   /   Jaunākie materiāli presei ir publicēti    http://ec.europa.eu/agriculture/tasty-bunch/press-corner/index_en.htm    ES programma skolu apgādei ar augļiem:    http://ec.europa.eu/agriculture/markets/fruitveg/sfs/index_en.htm     Eiropas programma skolu apgādei ar pienu:     http://ec.europa.eu/agriculture/markets/milk/schoolmilk/index_en.htm    ES veselības aizsardzības portāls — uzturs:    http://ec.europa.eu/health-eu/my_lifestyle/nutrition/index_en.htm    ES Jaunatnes veselības iniciatīva:    MEMO/09     /421    un   http://health.europa.eu/youth
