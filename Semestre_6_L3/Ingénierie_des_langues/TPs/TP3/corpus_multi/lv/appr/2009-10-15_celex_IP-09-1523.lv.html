IP/09/1523  Briselē, 2009. gada 15. oktobrī ES un Dienvidkoreja parafē brīvās tirdzniecības nolīgumu  Šodien ES tirdzniecības komisāre Ketrina Eštone un Korejas tirdzniecības ministrs Kim Jong-hoon parafēja brīvās tirdzniecības nolīgumu (BTN), kas ir nozīmīgākais jebkad panāktais nolīgums starp Eiropas Savienību un kādu trešo valsti. Tiek lēsts, ka nolīguma vērtība jaunu tirdzniecības iespēju izteiksmē būs aptuveni 19 miljardi eiro, ar to atcels gandrīz visas muitas nodevas starp ES un Koreju, kā arī likvidēs ar muitu nesaistītus šķēršļus. Nolīgums paredz piekļuvi jauniem tirgiem pakalpojumu un investīciju jomā. Šis darījums dos ievērojamu labumu arī citām jomām, piemēram, intelektuālā īpašuma, iepirkumu, konkurences politikas, tirdzniecības un ilgtspējīgas attīstības jomai. BTN un jaunais pamatlīgums liecina par būtisku progresu ES un Dienvidkorejas attiecībās.  Savā runā pēc nolīguma parafēšanas Briselē komisāre Eštone teica:  “Eiropas Savienībai šis ir pirmais 21. gadsimta brīvās tirdzniecības nolīgums, kas veido ciešu ekonomisko sadarbību ar kādu citu attīstītu valsti.  Nolīgums Eiropas uzņēmējiem atvērs jaunus tirgus pakalpojumu, ražošanas un lauksaimniecības jomā.  Īpašu nozīmi nolīgums iegūst šābrīža ekonomikas situācijā, jo tas palīdzēs cīnīties pret ekonomikas lejupslīdi un radīt jaunas darbavietas.”  Viens no Eiropas Savienības galvenajiem ieguvumiem šī darījumā rezultātā būs tas, ka strauji tiks atcelti muitas maksājumi 1,6 miljardu eiro vērtībā, kas patlaban ir spēkā eksportētājiem uz Koreju.  Nolīgums likvidēs arī galvenos ar muitas maksājumiem nesaistītos tirdzniecības šķēršļus, tostarp noteikumus un standartus Eiropai būtiskās ražošanas nozarēs, piemēram, autobūves, farmācijas un patērētāju elektronikas rūpniecībā.  Paredzams, ka liels ieguvējs būs arī pakalpojumu nozare, tostarp telekomunikāciju, vides, juridisko, finanšu un jūras pārvadājumu pakalpojumu sniedzēji, jo Koreja apņēmusies būtiski liberalizēt šīs jomas.   BTN parafēšana apliecina, ka sarunas ir vainagojuš ās ar nopietnu juridisku dokumentu, ar kuru 2010. gada sākumā Eiropas Komisija oficiāli iepazīstinās ES dalībvalstis.  Kad ES prezidējošā valsts un Komisija būs parakstījušas nolīgumu, BTN tiks nodots apstiprināšanai Eiropas Parlamentā.  Paredzams, ka šis nolīgums stāsies spēkā 2010. gada otrajā pusē.  Vispārīga informācija  ES un Korejas preču tirdzniecības apjoms 2008. gadā bija aptuveni 65 miljardi eiro.  Patlaban ES preču tirdzniecības bilance ar Koreju ir negatīva, taču pēc attīstības tendencēm var spriest, ka Korejas tirgus var piedāvāt lielu izaugsmes potenciālu.  Piemēram, laikā no 2005. līdz 2008. gadam ES vieglo automašīnu pārdošanas apjoms Korejai pieauga par 78 %, rēķinot vienībās (jeb par 39 %, rēķinot naudas izteiksmē).  Savukārt attiecībā uz tādiem ražojumiem kā ķīmiskās vielas, farmācijas produkti, automašīnu rezerves daļas, ražošanas iekārtas, apavi, medicīnas iekārtas, krāsainie metāli, dzelzs un tērauds, āda un kažokādas, koks, keramika un stikls ES ir diezgan liels tirdzniecības bilances pārpalikums.  Arī attiecībā uz lauksaimniecības precēm Koreja ES lauksaimniekiem ir viens no vērtīgākajiem eksporta tirgiem pasaulē, jo gada tirdzniecības apjomi pārsniedz 1 miljardu eiro.  Pakalpojumu jomā ES tirdzniecības bilancei ar Koreju ir 3,3 miljardu pārpalikums (eksporta vērtība 2007. gadā bija 7,2 miljardi eiro, bet importa — 3,9 miljardi eiro).  Plašāka informācija par BTN iekļauta   MEMO/09/452
