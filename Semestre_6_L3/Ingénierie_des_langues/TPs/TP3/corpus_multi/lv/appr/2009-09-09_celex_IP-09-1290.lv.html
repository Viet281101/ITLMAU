IP/09/ 1290  Briselē, 2009. gada 9. septembrī  Vairāk izglābtu dzīvību uz Eiropas autoceļiem: mobilo sakaru operatori parakstās par eCall izvēršanu  Šodien eCall — Eiropas automātiskā, transportlīdzekļos uzstādītā neatliekamās palīdzības zvanu sistēma — saņēma absolūtu Eiropas mobilo sakaru nozares atbalstu. Mobilo sakaru nozares GSM asociācijas pārstāvji apliecināja savu apņemšanos, lai sekmētu šo civilās aizsardzības tehnoloģiju, parakstot ES saprašanās memorandu eCall ieviešanai visā Eiropā. Ja automašīnai notiek nopietns negadījums, eCall sistēma automātiski sastāda   112 — Eiropas vienoto neatliekamās palīdzības dienestu numuru   — un nosūta tās atrašanās vietas koordinātes tuvākajam neatliekamās palīdzības dienestam pat tad, ja pasažieri nezina vai ja tie fiziski nav spējīgi pateikt, kur atrodas. Lai izvērstu eCall, ir nepieciešama cieša sabiedriskās pārvaldes iestāžu, autoražotāju un mobilo sakaru operatoru sadarbība, bet, to pilnībā īstenojot, ik gadus ES varētu izglābt līdz pat 2500 dzīvību un samazināt iegūto savainojumu smagumu par 10–15 %.  „Pagājušajā mēnesī Eiropas Komisija aicināja Eiropas valdības un telesakaru un autobūves nozari sniegt lielāku ieguldījumu, lai izvēr stu eCall iniciatīvu uz autoceļiem.  Es vēlētos paust atzinību mobilo sakaru nozarei par tik operatīvu atbildi. Sniedzot savu atbalstu automobiļos uzstādītai neatliekamās palīdzības zvanu sistēmai, ko izvērstu visā Eiropā, šī nozare ir apliecinājusi savu atbildīgumu visas sabiedrības priekšā, kā arī atvērtību inovatīviem sakaru tehnoloģiju lietojumiem ikdienas dzīvē,” sacīja ES telesakaru komisāre Viviāna Redinga. „Tomēr, lai eCall iniciatīvu izvērstu visas Eiropas mērogā, svarīgs ir visu ieguldījums. Mobilo sakaru operatori šodien ir uzskatāmi pierādījuši, ka ir gatavi pildīt savas saistības attiecībā uz eCall , tādējādi pievienodamies autobūves nozarei un lielākajai daļai ES valstu. Sešas dalībvalstis — Dānija, Francija, Īrija, Latvija, Malta un Apvienotā Karaliste — joprojām nav parakstījušas eCall saprašanās memorandu. Šīm valstīm beidzot vajadzētu pārstāt būt par bremzējošo faktoru un vajadzētu paātrināt šīs sistēmas ieviešanu, jo tā var glābt daudzu cilvēku dzīvību. Pretējā gadījumā Komisijai nākošajā gadā būs jānāk klajā ar jaunām likumdošanas iniciatīvām.”  Šodien komisāres Redingas rīkotās ceremonijas laikā eCall saprašanās memorandu visas mobilo sakaru nozares vārdā parakstīja GSM asociācijas Europe direktors Martin Whitehead kungs. Šīs asociācijas darbība aptver 219 valstis, apvienodama gandrīz 800 pasaules mobilo sakaru operatorus un vairāk nekā 200 uzņēmumus, tostarp telefonu aparātu ražotājus, lietojumprogrammu ražošanas uzņēmumus, aprīkojuma piegādātājus, interneta pakalpojumu sniedzējus, kā arī plašsaziņas līdzekļu un izklaides organizācijas.  Lai pilnībā izvērstu eCall , Eiropas autobūves un telesakaru nozarēm, kā arī valsts administrācijai visās ES dalībvalstīs ir jānodrošina, ka to neatliekamās palīdzības dienesti, jo īpaši zvanu centri, ir aprīkoti tā, lai tie varētu atbildēt uz eCall izsaukumiem. Lai gan šī jaunā tehnoloģija ir gatava un nozare, kā arī neatliekamās palīdzības dienesti ir vienojušies par ES mēroga standartiem, Dānija, Francija, Īrija, Latvija, Malta un Apvienotā Karaliste galvenokārt finansiālu apsvērumu dēļ joprojām nav gatavas uzņemties šīs saistības.  15 ES valstis (Austrija, Kipra, Čehija, Igaunija, Somija, Vācija, Grieķija, Itālija, Lietuva, Portugāle, Slovākija, Slovēnija, Spānija, Nīderlande un Zviedrija) un 3 EEZ valstis (Īslande, Norvēģija un Šveice) ir vienojušās par kopējiem pasākumiem eCall ieviešanai. 6 ES valstis (Beļģija, Bulgārija, Ungārija, Luksemburga, Rumānija un Polija) atbalsta eCall un vēlas parakstīt nolīgumu. Arī Eiropas Parlaments aktīvi atbalsta eCall uzstādīšanu automobiļos visā Eiropā. Priekšvēsture  Augustā Eiropas Komisija aicināja ES valstis un Eiropas autobūves un telesakaru nozari būt aktīvākām, lai izvērstu eCall iniciatīvu Eiropā (   IP/09/1245   ). Komisija definēja stratēģiju, lai paātrinātu eCall ieviešanu visos jaunos transportlīdzekļos visā Eiropā (neraugoties uz to, kāda ir automašīnas marka vai izcelsmes valsts). Šī tehnoloģija būtu pieejama visiem, un tajā tiktu izmantots   Eiropas vienotais neatliekamās palīdzības dienestu numurs — 112 —    , kas tagad darbojas visās ES valstīs (   IP/08/1968   ).  Komisija finansēja eCall projektus, kuri sagatavoti ar nolūku garantēt, ka šī tehnoloģija darbojas visās valstīs ( E-MERGE un   GST-Rescue   ), un ir aktīvi sekmējusi eCall izvēršanas darbu,   eSafety    iniciatīvas ceļā sadarbojoties ar nozari.  „ eCall ”  ir viena no prioritātēm, kas izvirzīta   viedo transportlīdzekļu iniciatīvā   un   viedo transporta sistēmu rīcības plānā   , kuru mērķis ir izmantot informācijas un sakaru tehnoloģijas (IST) tā, lai autotransports kļūtu viedāks, drošāks un tīrāks (   IP/06/191   ). Pēdējo divu gadu laikā ES ir piešķīrusi aptuveni 160 miljonus eiro IST pētījumiem transporta jomā.  Autotransporta negadījumi ES ekonomikai izmaksā vairāk nekā 160 miljardus eiro gadā. ES ir 230 miljoni automobiļu. Ja tos visus aprīkos ar eCall sistēmu, ik gadus izdotos ietaupīt 26 miljardus eiro. Pateicoties eCall sistēmai, būs arī vienkāršāk pārvaldīt ceļu satiksmes sastrēgumus, kā arī instalēt tāda veida pakalpojumus automobiļos kā, piemēram, satelītu navigācija. ES saprašanās memorands un tā parakstītāju saraksts pieejams    http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf     Komisijas stratēģija ES eCall sistēmai, kā arī nolīgums, kuru parakstījušas 15 dalībvalstis un vairāk nekā 80 organizācijas, pieejams    http://ec.europa.eu/information_society/activities/esafety/ecall/index_en.htm     Plašāka informācija par eCall pieejama    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144     Šodienas ziņojums presei, ar kuru nākusi klajā Eiropas GSM asociācija, pieejams    http://www.gsmworld.com/newsroom/index.htm
