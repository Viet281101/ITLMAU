IP/09/1717  Briselē, 2009. gada 16. novembrī  Interneta pārvaldības forums:  Komisija atzinīgi vērtē nozīmīgo soli ceļā uz īsteni globālu internetu  Šodien Interneta pārvaldības forumā (IPF) Šarmelšeihā (Ēģipte) Eiropas Komisija pauda gandarījumu par paziņojumu, ka augšējā līmeņa domēnu vārdi kļūs par “starptautiskiem domēnu vārdiem”  — nozīmīgu soli ceļā uz īsteni globālu (un vienlaikus arī vietēju) internetu.  Līdz šim interneta domēnu vārdi bija pilnīgi vai daļēji rakstīti latīņu alfabētā „no a līdz z”.  ICANN (Piešķirto vārdu un numuru Interneta korporācija), kuras pārziņā ir interneta galvenais direktorijs, ir paziņojusi, ka šodien tiks uzsākts operatīvs darbs, lai varētu reģistrēt ne tikai ar latīņu alfabēta burtiem atveidotus valstu augšējā līmeņa domēnus (piemēram, „.eu” domēna vārdā “europa.eu”).  Tas nozīmē, ka eiropieši, īpaši Grieķijā, Bulgārija un Kiprā, varēs lietot savā alfabētā atveidotus domēnu vārdus.  ES Telesakaru un interneta komisāre Viviāna Redinga ar prieku pavēstīja par šīm nozīmīgajām ar daudzvalodību saistītajām izmaiņām.  Viņa turklāt aicināja pagarināt Interneta pārvaldības forumam atvēlēto darbības termiņu, jo šis forums nodrošina unikālu un plašu dialoga platformu pasaules interneta sabiedrībai.  „Tiešsaistes pasaulei ir jāatspoguļo reālās pasaules kultūru un valodu daudzveidība.  Tāpēc internetam jābūt pieejamam ne tikai angļu, bet arī arābu, bulgāru, grieķu, persiešu, hindi un ķīniešu valodā.  Esmu gandarīta par ICANN veiktajiem pasākumiem, lai ieviestu ar dažādu alfabētu burtiem atveidotus domēnu vārdus.  Komisija jau vairākus gadus ir paudusi aicinājumu to darīt ,” teica ES komisāre V. Redinga.  „Eiropā esam krietni pavirzījušies savos plānos dot iespēju .eu domēna vārdiem lietot grieķu alfabēta un kirilicas burtus jau pirms gada beigām, un mēs gribam panākt arī to, lai pavisam drīz augšējā līmeņa domēna vārdu “.eu” būtu iespējams rakstīt ar grieķu alfabēta un kirilicas burtiem.”  ICANN lēmums ļaus interneta lietotājiem pilno interneta domēna vārdu (piemēram, europa.eu) reģistrēt un lietot, izmantojot rakstzīmes, kuru nav angļu alfabētā (a–z un 0–9).  Interneta domēnu vārdus, kas rakstīti nevis latīņu alfabētā, bet gan, piemēram, arābu un ķīniešu alfabētā vai kirilicā, interneta adresēs jau izmanto otrā līmeņa domēna vārdos (kā „europa” adresē „europa.eu”), bet līdz šim nav bijis iespējams izveidot īsteni starptautiskus domēnu vārdus.  ICANN paziņojums par to, ka tiks sākta pieteikumu pieņemšana valsts koda augšējā līmeņa domēnu (piemēram, .bg vai .eu) reģistrācijai lokālā alfabēta rakstzīmēs , daudziem miljoniem interneta lietotāju visā pasaulē nodrošinās iespēju tiešsaistē izmantot savu dzimto valodu.  2009. gada jūnijā Eiropas Komisija grozīja interneta domēnu vārdus reglamentējošos noteikumus, lai šajos vārdos varētu izmantot visu ES 23 oficiālo va lodu burtus (   IP/09/1044)   . No 2010. gada 10. decembra būs iespējams domēnā „.eu” reģistrēt vārdus, kuros ir tādi burti kā „à”, „ą”, „ψ” vai „д”.  ES iedzīvotāji un uzņēmumi varēs reģistrēt ne tikai ar latīņu alfabēta burtiem veidotus domēna vārdus, un tas ir būtiski tādām valodām kā grieķu un bulgāru valoda. Spāņu un basku valodā runājošie cilvēki varēs reģistrēt domēnu vārdus, kuros ir burts „ñ”, savukārt franču, portugāļu un katalāņu valodas pratēji varēs izmantot rakstzīmi „ç”. Tiklīdz tas būs iespējams, ES turklāt ieviesīs starptautiski atzītus domēnu vārdus mūsu pašu augšējā līmeņa domēnā .“eu”. Domēnu “.eu” veido jau vairāk nekā 3 miljoni domēnu vārdu, kas ir reģistrēti ar plašāk izplatītajām latīņu alfabēta rakstzīmēm (   IP/09/536   ).  ES aicina pagarināt Interneta pārvaldības forumam atvēlēto darbības termiņu   Pasaules 2003.–2005. gada augstākā līmeņa sanāksmē par informācijas sabiedrību dzima ideja par interneta pārvaldības forumu, kas nodrošinātu vienotu pasaules mēroga platformu, kura apvienotu daudzas ieinteresētās personas — valdības, privātā sektora un pilsoniskās sabiedrības pārstāvjus — un kurā būtu iespējams kopīgi apspriest ar interneta pārvaldību saistītos jautājumus. Forumu izveidoja kā neitrālu, nesaistošu un nedublējošos procesu. Pirmais IPF norisinājās Atēnās 2006. gadā, tam sekoja tikšanās Riodežaneiro 2007. gadā un Haidarabadā 2008. gadā. Ceturtā sanāksme patlaban norisinās Šarmelšeihā, Ēģiptē.  Forumam sākotnēji atvēlētais piecu gadu darbības posms beigsies līdz ar 5. sanāksmi, kas nākamgad paredzēta Viļņā, Lietuvā. Pirms tam Apvienoto Nāciju Organizācijas dalībvalstis apsvērs nepieciešamību pagarināt sākotnējo laikposmu. „ Pirms nākamās sanāksmes notiks diskusijas par to, vai Interneta pārvaldības forumam vajadzētu turpināties pēc 2010.   gada.  Man atbilde ir skaidra —  forumam ir jāturpinās, ” sacīja ES komisāre Viviāna Redinga. Priekšvēsture  Domēnu nosaukumi un adreses ir ļoti svarīgas, lai datu plūsma internetā varētu sasniegt savus adresātus. Organizācija, kas atbildīga par politiku domēna nosaukumu sistēmas (DNS) koordinēšanai pasaules mērogā, ir Kalifornijā (ASV) reģistrēta privāta bezpeļņas korporācija ICANN .  Kopš ICANN dibināšanas 1998. gadā tās darbību ir reglamentējuši vairāki saprašanās memorandi ar ASV valdību, kuros konkretizēti korporācijas mērķi saistībā ar domēnu nosaukumu sistēmas politikas veidošanu. Visjaunākais Saprašanās memorands zaudēja spēku 2009. gada 30. septembrī. To aizstāja saistību apstiprinājums ASV un ICANN starpā.  2009. gada jūnijā Komisija aicināja ICANN uzlabot pārskatatbildību un norādīja, ka būtu jānodrošina lielāka arī citu — ne tikai ASV — pārstāvju līdzdalība korporācijas pārvaldībā (   IP/09/951   ). Septembra beigās ASV paziņoja par ICANN reformu. Komisija kopumā atzinīgi vērtē jauno vienošanos (   IP/09/1397   ).  ICANN norit darbs, lai augšējā līmeņa domēnu vārdi kļūtu par starptautiskiem domēna vārdiem, un tā 2009. gada 16. novembrī paziņoja par starptautisko augšējā līmeņa domēnu vārdu ieviešanu paātrinātā kārtā. Par Eiropas interneta domēnu „.eu”:   http://ec.europa.eu/information_society/policy/doteu/ Par interneta pārvaldību:    http://ec.europa.eu/information_society/policy/internet_gov/index_en.htm     Interneta pārvaldības foruma timekļa vietne:   http://www.intgovforum.org      SPEECH/09/531
