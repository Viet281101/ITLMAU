IP/09/1878   Briselē, 2009. gada 4 . decembrī   ES veselīga uztura kampaņa “Gardais bariņš”.  Ceļojošā prezentācija noslēgusies, bet kampaņa turpinās. ES veselīgā uztura kampaņa “Gardais bariņš" ar ceļojošu prezentāciju apmeklēja 173 Eiropas skolas, piedāvājot viktorīnas un spēles, kas stāsta bērniem par pareiza uztura izvēli. Prezentācijas norisinājās līdz novembra beigām un piesaistīja apmēram 17 000 bērnus, kuri uzzināja par augļu, dārzeņu un piena produktu priekšrocībām. Tūkstošiem apmeklētāju informāciju gūst no “Gardā bariņa” interaktīvās tīmekļa vietnes, kas šobrīd ieņēmusi centrālo vietu kampaņā “Ēd, dzer, kusties!” .  Ceļojošās prezentācijas, ko 28. septembrī atklāja komisāre Marianna Fišere Bola (sk.   IP/09/1366   ), apmeklēja Beļģiju, Franciju, Apvienoto Karalisti, Īriju, Igauniju, Lietuvu un Poliju. Pasākums bija paredzēts bērniem vecumā no 8 līdz 12 gadiem. Vispirms tika stāstīts par veselīgu uzturu, tad notika komandu spēles un iepazīšanās ar “Gardā bariņa” tīmekļa vietni. Saņemtās atsauksmes ir ļoti pozitīvas, skolas pasākumu raksturo kā interesantu un izglītojošu, kā arī atzinīgi vērtē iespēju aktīvi iesaistīties pašiem skolēniem. Lai gan ceļojošās prezentācijas un spēles šogad ir beigušās, tīmekļa vietnē joprojām ir aktīva rosība. „Gardā bariņa” zīmēto varoņu — aktīvu augļu, dārzeņu un piena produktu — stāstus bērniem caurvij doma, ka pareiza uztura izvēle palīdzēs saglabāt enerģiskumu. Dārgumu meklēšanas sadaļā veiksmīgākie dalībnieki var laimēt balvas. Plašāka informācija „Gardā bariņa” kampaņa    http://ec.europa.eu/agriculture/tasty-bunch/    Dārgumu meklēšana    http://ec.europa.eu/agriculture/tasty-bunch/treasure-hunt/index_lv.htm    Aktualizēti materiāli presei    http://ec.europa.eu/agriculture/tasty-bunch/press-corner/index_lv.htm
