IP/09/317
Briselē, 2009. gada 25. februārīKomisija tiekas ar darba devējiem un
arodbiedrībām, lai cīnītos ar ekonomisko krīzi un
rīkotos nodarbinātības jomāŠodien Eiropas Komisija īpašā
sanāksmē kopā ar arodbiedrību pārstāvjiem un darba
devējiem turpināja ES mēroga darbu Eiropas ekonomikas
atveseļošanas plāna īstenošanai. Tā
vienprātīgi atzina, ka iekšējais tirgus un
atveseļošanas plāns ir pareizais atspēriena
punkts krīzes apkarošanai un rīcībai
nodarbinātības jomā Eiropā un ka ES mērogā
būtu nepieciešams īstenot papildu pasākumus.
“Lai cīnītos ar ekonomisko krīzi un risinātu
nodarbinātības problēmas, mums ir jāstrādā
kopā," sacīja priekšsēdētājs Barrozu. Komisijas
politiskās stratēģijas mērķis ir ierobežot
krīzes ietekmi uz faktisko ekonomiku un darba vietām, sagatavot
uzņēmumus un darbaspēku atlabšanas posmam un
palīdzēt eiropiešiem atrast nākotnē stabilas darba
vietas. “Krīze ir acīmredzami skārusi
nodarbinātību. Mums ir nepieciešama partnerība, lai
apturētu lejupslīdi, neļautu pieaugt zaudēto darba vietu
skaitam, nepieļautu uzņēmumu slēgšanu un atkal
virzītu Eiropu pretī izaugsmei un nodarbinātībai. Esmu
gandarīts par šo iespēju debatēt ar sociālajiem
partneriem par to, kā visefektīvāk veidot mūsu darbu un
kā kopīgiem spēkiem gūt panākumus.”
Šodienas sanāksmē Komisijas un Eiropas sociālie partneri
(ETUC, Business Europe, CEEP un UEAPME)
vienojās, ka nepieciešams sadarboties, lai saglabātu un
izvērstu sasniegumus sociālajā un ekonomikas jomā ES un
tās iekšējo tirgu, kas ir Eiropas labklājības,
izaugsmes un nodarbinātības avots.
Eiropas sociālie partneri pauda atzinību par Eiropas ekonomikas
atveseļošanas plānu kā atspēriena punktu un pauda
gatavību strādāt, lai nodrošinātu efektīvu
plāna īstenošanu, un neatlaidīgi atbalstīt
turpmāku rīcību.
Komisijas ierosinātajā Eiropas ekonomikas atveseļošanas
plānā, kuru decembrī pieņēma Eiropadome, paredz daudzus
pasākumus, kā saglabāt un radīt darba vietas, un
kāpināt Eiropas ekonomikas spēju pārdzīvot
lejupslīdi.
Daudzi atveseļošanas plāna elementi tieši ietekmēs
darbaspēku. Tostarp ir apmācība, kas ļautu cilvēkiem
saglabāt darba vietas un atrast jaunas. ES finansējums ir pieejams
Eiropas Sociālajā fondā un Eiropas Globalizācijas
pielāgošanas fondā, bet maziem un vidējiem
uzņēmumiem ir pieejami jauni finansējuma avoti.
Diskusijā ar sociālo partneru pārstāvjiem vislielāko
uzmanību pievērsa tādu pasākumu priekšlikumiem
izaugsmes un nodarbinātības veicināšanai, kas
nepieciešami, lai īstenotu elastdrošības pasākumus un
visu lejupslīdes laiku atbalstītu uzņēmumus un darba
ņēmējus, veicinātu ieguldījumus, uzturētu
pirktspēju un pieprasījumu, ievērotu darba ņēmēju
pārvietošanās brīvību un koplīgumus un
garantētu nepārtrauktu vienotā tirgus darbību.  Komisija
ņems vērā pārstāvju viedokli, kad piedalīsies
1. marta neformālā dalībvalstu un valdību
vadītāju sanāksmē, pavasara Eiropadomes sanāksmē
un nodarbinātības sammitā, kas notiks maijā. Komisija un
sociālie partneri vienojās cieši sadarboties un rast veidus,
kā nodrošināt, ka darba ņēmēji un
arodbiedrības visā Eiropas Savienībā var veicināt
veiksmīgu Eiropas ekonomikas atlabšanu. 
Šajā sanāksmē piedalījās sociālo partneru
pārstāvji: Ernest-Antoine Seillière (Business Europe
priekšsēdētājs), Carl Cederschiöld
(CEEP priekšsēdētājs), John Monks
(ETUC ģenerālsekretārs), Georg Toifl (UEAPME
priekšsēdētājs).
