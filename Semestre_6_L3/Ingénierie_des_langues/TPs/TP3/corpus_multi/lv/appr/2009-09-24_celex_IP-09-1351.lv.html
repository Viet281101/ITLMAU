IP/09/1351   Briselē, 2009.  24 gada septembrī  Komisija vienkāršo formalitātes un uzlabo ieguldītāju aizsardzību saistībā ar prospektiem, kas publicējami par vērtspapīriem  (sk.   MEMO/09/412   )  Eiropas Komisija saskaņā ar labāka regulējuma principiem šodien nākusi klajā ar priekšlikumu par Prospekta direktīvas pārskatīšanu. Priekšlikums ir viens no vienkāršošanas pasākumiem Eiropas Komisijas rīcības programmā administratīvā sloga samazināšanai Eiropas Savienībā. Priekšlikums uzlabo prospekta režīma juridisko skaidrību un efektivitāti un mazina administratīvo slogu emitentiem un starpniekiem. Priekšlikumā ievērots arī tas, cik svarīgi ir uzlabot ieguldītāju aizsardzības līmeni un nodrošināt, ka sniegtā informācija ir pietiekama un pienācīgi atbilst privāto ieguldītāju vajadzībām. Priekšlikumā atspoguļoti rezultāti, ko deva apspriešanās ar visām galvenajām ieinteresētajām aprindām. Priekšlikums vēl jāizskata Eiropas Parlamentā un Ministru padomē.  Iekšējā tirgus un pakalpojumu komisārs Čārlijs Makrīvijs teica:  " Šie jaunie noteikumi atbilst emitentu un ieguldītāju vajadzībām un novērš visus traucēkļus, kas nevajadzīgi apgrūtina uzņēmējdarbību. Tajos ņemta vērā no finanšu krīzes gūtā mācība, un tie nodrošinās, ka ieguldītājiem ir pieejama visa tiem vajadzīgā informācija. "  Prospekta direktīvā iestrādāti noteikumi par prospektu, kam jābūt publiski pieejamam, ja pārvedami vērtspapīri tiek publiski piedāvāti vai pielaisti tirdzniecībai regulētā tirgū Eiropas Savienībā . Viens no galvenajiem direktīvas panākumiem ir "vienotas pielaides" mehānisma ieviešana — prospekts, ko apstiprinājusi vienas dalībvalsts kompetentā iestāde, ir derīgs, ja vērtspapīri tiek publiski piedāvāti vai pielaisti tirdzniecībai visā ES.  Neraugoties uz to, ka šim tiesiskajam satvaram ir ievērojama pozitīva ietekme uz ieguldītājiem pieejamās informācijas kvalitāti un piemērotību, tas tomēr ir jāizstrādā vēl rūpīgāk, lai uzlabotu prospekta režīma juridisko skaidrību un efektivitāti un mazinātu administratīvo slogu.   Jaunie noteikumi uzlabos vērtspapīru emisijas efektivitāti, padarot noteikumus saprotamākus (lielāka juridiskā skaidrība), mazinot administratīvo slogu emitentiem un starpniekiem, emitenta darbiniekiem darot pieejamu pilnīgu ieguldījumu iespēju klāstu un palīdzot privātajiem ieguldītājiem pirms ieguldījuma veikšanas efektīvāk analizēt prospektus un izvērtēt ar vērtspapīru saistītos riskus.  Galvenās ierosinātās izmaiņas ir šādas:     dažiem vērtspapīru emisijas veidiem piemēros mazāk plašas informācijas sniegšanas prasības (mazi uzņēmumi, mazi aizdevēji, papildu akciju emisija un valdības garantiju shēmas);    uzlabots prospekta kopsavilkuma formāts un saturs;     precīzāk noteikti atbrīvojumi no pienākuma publicēt prospektu, ja pārdošana notiek ar starpnieku palīdzību („mazumtirdzniecības kaskāde") un ja tiek izmantotas darbiniekiem piešķirto vērtspapīru shēmas;     tiks atceltas informācijas sniegšanas prasības, kas šobrīd pārklājas ar noteikumiem Direktīvā par atklātības prasībām;     emitējot vērtspapīrus, kuri nav kapitāla vērtspapīri, emitentiem būs iespēja noteikt savu izcelsmes dalībvalsti;     "kvalificēta ieguldītāja" definīcija Prospekta direktīvā tiks saskaņota ar "profesionāla klienta" definīciju Direktīvā par finanšu instrumentu tirgiem.     Par Prospekta direktīvu   Prospekta direktīva stājās spēkā 2003. gada 31. decembrī, kad to publicēja Eiropas Savienības Oficiālajā Vēstnesī .  Dalībvalstīm tā bija jāīsteno savā jurisdikcijā ne vēlāk kā 2005. gada 1. jūlijā.   Prospekta direktīvas 31. pantā noteikts, ka Eiropas Komisija piecus gadus pēc direktīvas stāšanās spēkā novērtē tās piemērošanu un vajadzības gadījumā iesniedz priekšlikumus direktīvas pārskatīšanai.   Turklāt Eiropas Komisija 2007. gada janvārī uzsāka īstenot rīcības programmu administratīvā sloga samazināšanai Eiropas Savienībā, kuras mērķis ir aprēķināt administratīvās izmaksas, kas izriet no ES tiesību aktiem, un līdz 2012. gadam samazināt administratīvo slogu par 25 %.  Prospekta direktīva tika atzīta par vienu no tiesību aktiem, kurā ietverti daudzi uzņēmējus apgrūtinoši pienākumi, no kuriem dažus varētu vienkāršot.  Ņemot vērā pašreizējo finanšu krīzi, vienlaikus arī tika uzskatīts par lietderīgu pārskatīt dažus Prospekta direktīvas noteikumus, lai uzlabotu tās efektivitāti un sekmīgāk aizsargātu ieguldītāju intereses.  Šādā nolūkā un saskaņā ar labāka regulējuma principiem Eiropas Komisija uzsāka atklātu apspriešanu.  Šis priekšlikums un tā ietekmes novērtējums izstrādāts, veidojot plašu un pastāvīgu dialogu ar visām galvenajām ieinteresētajām aprindām, tostarp vērtspapīru regulatoriem, tirgus dalībniekiem (emitentiem, starpniekiem un ieguldītājiem) un patērētājiem.  Tajā pienācīgi ņemti vērā Eiropas Vērtspapīru regulatoru komitejas ( CESR ) un Eiropas Vērtspapīru tirgu ekspertu grupas ( ESME ) publicētajos ziņojumos ietvertie novērojumi un analīze.   Priekšlikums pieejams tīmekļa vietnē:   http://ec.europa.eu/internal_market/securities/prospectus/index_en.htm
