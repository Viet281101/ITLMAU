IP/09/1811     Briselē, 2009. gada 24. novembrī  Trešais civilās aizsardzības forums: palielināt Eiropas spēju izturēt katastrofas  ES vides komisārs Stavross Dimass rīt Briselē atklās trešo civilās aizsardzības forumu.  Vairāk nekā 500 civilās aizsardzības jomas pārstāvju tiksies divu dienu konferencē, lai pētītu, kā ES valstis var pilnveidot savu izturētspēju attiecībā uz katastrofām.  Klimata pārmaiņas visticamāk palielinās dabas katastrofu skaitu un ietekmi, un Eiropai ir jābūt gatavai šai problēmai, kā arī citām problēmām, piemēram, terorisma draudiem, ķīmiskiem negadījumiem un citiem nelaimes gadījumiem.  Konferencē „Ceļā uz izturētspējīgu sabiedrību” notiks debates par nākotnē sagaidāmām problēmām Eiropas civilās aizsardzības jomā, tehnoloģiju attīstību un par to, kā iesaistīt cilvēkus, lai sagatavotos katastrofām.  Par vides jautājumiem atbildīgais Eiropas komisārs Stavross Dimass šajā saistībā teica:  „Eiropa ir gatava darīt visu iespējamo, lai stiprinātu tās izturētspēju attiecībā uz katastrofām, lai tādējādi samazinātu zaudēto cilvēku dzīvību lielo skaitu.  Katru gadu tūkstošiem cilvēku iet bojā, un ļoti daudzu cilvēku ikdienas dzīve tiek negatīvi ietekmēta uz ilgu laiku.  Tikai pagājušā gadā apmēram 20 miljoni cilvēku visā pasaulē bija spiesti pamest savas mājas dabas katastrofu dēļ.  Arī finansiālās izmaksas ir augstas:  saskaņā ar aplēsēm katastrofas Eiropai izmaksā 15 miljardus eiro gadā.  Forums būs vērtīga iespēja, lai debatētu par problēmām, ar kurām mēs saskaramies, un mums palīdzēs stiprināt pasākumus katastrofu novēršanai un reaģēšanai uz tām.” Civilās aizsardzības forums  Civilās aizsardzības forumā galvenā uzmanība tiks pievērsta jautājumam par izturētspēju un par to, kā Eiropa var pastiprināt preventīvos un reaģēšanas pasākumus, lai efektīvāk pārvaldītu katastrofas.  Izturētspēja attiecībā uz katastrofām nozīmē ne tikai spēju atgūties pēc lielas katastrofas, bet arī plānojumā iekļaut spēju pretoties šādai katastrofai.   Forums pulcēs vairāk nekā 500 dalībniekus, lai debatētu par turpmākajām problēmām Eiropas civilās aizsardzības jomā.  Trijās debatēs augsta līmeņa pārstāvjiem no politiskām, uzņēmējdarbības un pētniecības aprindām būs iespēja atklāti apmainīties ar savām idejām par to, kad un kā sagatavoties katastrofām;  par riska uztveri un sabiedrības pašpietiekamību, un par katastrofu pārvaldības stratēģijas izstrādi Eiropā.  Starp runātājiem būs par vides jautājumiem atbildīgais ES komisārs Stavross Dimass, ANO Starptautiskās stratēģijas katastrofu mazināšanai  ģenerālsekretāra palīdze Margarēta Vālstrēma un Zviedrijas Aizsardzības ministrijas valsts sekretārs Hokans Jēvrels.   Līdztekus konferencei notiks izstāde, kurā iesaistīti starptautiskie partneri un mācību organizācijas un kurā tiks demonstrētas novatoriskas tehnoloģijas.  Izstādē, kas veltīta šā gada sākumā Itālijas pilsētā Akvilā notikušajai katastrofai, būs redzama arī zemestrīču simulācijas platforma. Komisija un civilā aizsardzība Komisija atbalsta un pilnveido valsts, reģiona un vietējā mēroga sagatavošanas darbus katastrofu novēršanai un vada Uzraudzības un informācijas centru (MIC), kas nodrošina koordināciju Kopienas civilās aizsardzības mehānisma reaģēšanas fāzē.  ES Kopienas mehānisms, kurā piedalās trīsdesmit viena valsts (ES-27, Horvātija, Īslande, Lihtenšteina un Norvēģija), atvieglo sadarbību jomā, kas saistīta ar reaģēšanu uz katastrofām.  Izmantojot šo mehānismu, valstu resursi tiek apvienoti, un tos var mobilizēt, lai palīdzētu katastrofu skartajām valstīm.  Ikviena valsts pasaulē var lūgt ES palīdzību.  Kopš mehānisma izveides 2001. gadā ES ir palīdzējusi katastrofās visā pasaulē, tostarp 2005. gadā viesuļvētrā „Katrīna” Amerikas Savienotajās Valstīs, 2008. gada zemestrīcē Ķīnā un šovasar meža ugunsgrēkos Dienvideiropā.  Uzraudzības un informācijas centrs tagad katru gadu reaģē uz vairāk nekā 20 ārkārtas situācijām.  Eiropas Komisija veic darbības, lai stiprinātu ES reaģēšanas iespējas katastrofas gadījumā.  Šogad tā pārbaudīja pieejamos ES līdzekļus.  Divi ugunsdzēsības lidaparāti bija pieejami no jūlija līdz septembrim, lai dalībvalstīm palīdzētu dzēst meža ugunsgrēkus.  Komisija gūs pieredzi no šā izmēģinājuma projekta.  Komisija ir arī uzsākusi ieviest vairākas novēršanas iniciatīvas, lai izstrādātu ES pieeju dabas katastrofu un cilvēku izraisītu katastrofu novēršanas jomā.  Tas jo īpaši paredz pieņemt riska novērtēšanas vadlīnijas un veikt risku kartēšanu, izstrādāt starpnozaru pārskatu par galvenajiem riskiem, ar kuriem ES varētu būt jāsaskaras, un izveidot Eiropas Katastrofu novēršanas tīklu. Piezīme redaktoriem  Trešais civilās aizsardzības forums  „Ceļā uz izturētspējīgu sabiedrību” notiks 2009. gada 25. un 26. novembrī Eiropas Komisijas Charlemagne ēkā, adrese: 170 Rue de la Loi, Brisele.  Plašāka informācija par forumu pieejama tīmekļa vietnē:   www.civilprotectionforum.eu    Sīkāka informācija par civilās aizsardzības mehānismu pieejama tīmekļa vietnē:   http://ec.europa.eu/environment/civil/
