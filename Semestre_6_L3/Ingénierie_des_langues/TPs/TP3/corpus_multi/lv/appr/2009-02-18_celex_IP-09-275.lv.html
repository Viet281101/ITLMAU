IP/09/275
Briselē, 2009. gada 18. februārīKomisija ierosina izveidot Eiropas
Patvēruma atbalsta birojuKomisija šodien pieņēma
priekšlikumu regulai, ar ko izveido Eiropas Patvēruma atbalsta
biroju. Šis priekšlikums ir daļa no
Imigrācijas un patvēruma pakta un atbilde uz Eiropadomē izteikto
pieprasījumu. Šis priekšlikums ļaus ātri izveidot
operacionālu aģentūru, kas koordinēs un nostiprinās
dalībvalstu sadarbību patvēruma jomā, veicinot arī
dažādu valstu prakses tuvināšanu. Birojs dos arī
ieguldījumu, lai tiktu saskaņoti patvēruma noteikumi, ko
pašreiz piemēro Eiropas Savienībā. 
Komisijas priekšsēdētāja vietnieks un par
brīvību, drošību un tiesiskumu atbildīgais
komisārs Žaks Barro teica: „Mēs aktīvi
strādājam, lai izveidotu kopēju Eiropas patvēruma
sistēmu. Šajā kontekstā ir nepieciešams saskaņot
ne tikai mūsu likumus, bet arī mūsu dažādo praksi. Ir
svarīgi, lai dalībvalstu kompetentās iestādes, kas atbild
par patvēruma jautājumiem, saņemtu konkrētu atbalstu, kas
atbilstu to ikdienas darba vajadzībām. Atbalsta grupas, ko izmantos
Birojs, ļaus rast risinājumu klāstu tādās
ārkārtas situācijās kā patvēruma
meklētāju masveida ierašanās.”
Pašreizējā prakse patvēruma tiesību
īstenošanā liecina, ka dalībvalstu prakse
attiecībā uz starptautiskās aizsardzības pieteikumiem ir
ārkārtīgi dažāda. Piemēram, irākieša
izredzes saņemt aizsardzību vienā dalībvalstī ir
71 %, citā dalībvalstī tie ir tikai 2 %. Patvēruma
politikas plānā, ko Komisija pieņēma 2008. gada
jūnijā, ir paredzēti vērienīgi papildinājumi un
grozījumi Eiropas tiesību aktos patvēruma jomā. Tie tiek
īstenoti, tomēr to atbalstam ir vajadzīga pastiprināta
dalībvalstu administratīvā sadarbība ar mērķi
tuvināt dažādu valstu praksi. 
 Birojs atbalstīs dalībvalstu centienus īstenot
saskaņotāku un taisnīgāku patvēruma politiku,
piemēram, palīdzot tām noteikt labāko praksi,
organizējot mācības Eiropas līmenī un uzlabojot
piekļuvi kvalitatīvai informācijai par izcelsmes valstīm.
Tas būs atbildīgs arī par valstu ekspertu atbalsta grupu darba
koordināciju. Šīs komandas varēs izmantot pēc to
dalībvalstu pieprasījuma, kuru teritorijā ir liels patvēruma
meklētāju pieplūdums. Tāpat tas sniegs zinātnisku un
tehnisku palīdzību, lai pilnveidotu patvēruma politiku un
tiesību aktus šajā jomā.
Biroju dibinās kā aģentūru un neatkarīgu Eiropas
iestādi. Komisija un dalībvalstis būs pārstāvētas
Biroja padomē, kas būs Biroja vadības struktūra. Birojs
cieši sadarbosies ar dalībvalstu kompetentajām iestādēm
patvēruma jomā, kā arī ar Apvienoto Nāciju
Organizācijas Augsto komisāru bēgļu jautājumos.
Dialogam ar pilsoniskās sabiedrības organizācijām ir
paredzēts izveidot konsultatīvu forumu. 
Ja Komisijas priekšlikumu pieņems ātri, Birojs varētu
tikt izveidots 2010. gadā. Tā mītne būs vienā no
dalībvalstīm atbilstīgi valstu un valdību vadītāju
lēmumam.
