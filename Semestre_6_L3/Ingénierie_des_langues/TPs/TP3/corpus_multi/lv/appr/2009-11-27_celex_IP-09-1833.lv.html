IP/09/1833   Briselē 2009. gada 2 7. novembrī   Novatorisku zāļu ierosme ( IMI ). Komisija un farmācijas nozare izsludina otro uzaicinājumu iesniegt priekšlikumus pētījumiem par efektīvākām zāļu izstrādāšanas metodēm Šodien saskaņā ar Novatorisku zāļu ierosmi (IMI) oficiāli izsludināts otrais uzaicinājums iesniegt priekšlikumus. Šī publiskā un privātā sektora partnerība starp Eiropas Komisiju (EK) un Eiropas Farmācijas uzņēmumu un apvienību federāciju (EFPIA) aicina pētniecības konsorcijus iesniegt priekšlikumus par 9 pētniecības tematiem. Šā uzaicinājuma mērķis ir paātrināt jaunu zāļu atklāšanu un izstrādāšanu tādu slimību ārstēšanai kā vēzis, iekaisuma slimības un infekcijas slimības. Ar IMI palīdzību finansēs arī projektus par datu apmaiņas uzlabošanu starp farmācijas nozares pārstāvjiem un zinātniekiem, kam ir būtiska nozīme zināšanu pārvaldībā. Komisijas ieguldījums šajā otrajā uzaicinājumā ir 76,8 miljoni eiro, un ir paredzams, ka tas būs vismaz divtik liels, pieskaitot EFPIA dalībuzņēmumu ieguldījumus natūrā.  Dr. Mišels Goldmans ( Michel Goldman ), IMI izpilddirektors, teica: "Šis otrais uzaicinājums iesniegt priekšlikumus pavērs IMI lielākas iespējas atbalstīt mums vajadzīgo inovāciju un novērst faktorus, kas pašlaik kavē zāļu izstrādāšanu.”  ES Zinātnes un pētniecības komisārs Janess Potočniks piebilda: "Jau 2004. gadā mēs ierosinājām plānu, kā padarīt Eiropu par vietu, kur veic biomedicīniskos pētījumus, un novērst faktorus, kas kavē zāļu izpēti, un tieši tāda ir arī IMI ideja. IMI atrodas zināšanu trīsstūra centrā, uzlabojot publiskā un privātā sektora sadarbību un ekonomiski konkurētspējīgā un ilgtspējīgā veidā palīdzot risināt visgrūtākos uzdevumus, ar ko sastopamies. IMI arī pierāda, ka šī jaunā partnerība starp Eiropas Komisiju un farmācijas nozari dod rezultātus."  Bayer HealthCare vadītājs un EFPIA prezidents Artūrs Higinss ( Arthur J Higgins ) teica: “ IMI skaidri norāda, ka Eiropas mērķis ir būt biofarmaceitiskās inovācijas priekšgalā. Šī ierosme ir veiksmīgi apvienojusi farmācijas uzņēmumus, kuri parasti savstarpēji konkurē, un ieinteresētās personas no akadēmiskās vides līdz šim nepieredzētā kopīgā darbā, lai paātrinātu atklājumus.”  2009. gada 16. novembrī IMI oficiāli kļuva patstāvīga, proti, kļuva finansiāli neatkarīga un sāka darboties neatkarīgi no tās divām dibinātājstruktūrām, Eiropas Komisijas un EFPIA . IMI birojā, kas atradīsies Briselē, izpilddirektora Mišela Goldmana vadībā strādās jauns darbinieku kolektīvs, kura pārziņā būs dotāciju piešķiršana saskaņā ar otro IMI uzaicinājumu iesniegt priekšlikumus. No deviņiem uzaicinājuma tematiem trīs ir saistīti ar zināšanu pārvaldību, kurai ir vislielākā nozīme, lai nākotnē gūtu sasniegumus iedarbīgu zāļu izstrādāšanā. To mērķis ir īpaši uzlabot datu standartus nozares, akadēmiskās vides un valsts pārvaldes iestāžu pārstāvju vajadzībām, lai varētu labāk novērtēt jaunu zāļu iedarbīgumu un drošumu. To mērķis ir arī panākt, lai būtu vienkāršāk apmainīties ar informāciju, kas paātrinātu zāļu izstrādāšanu.  Pārējo sešu tematu mērķis ir izstrādāt iedarbīgākas zāles pret vēzi, iekaisuma slimībām un infekcijas slimībām. Viens temats, piemēram, ir veltīts tam, lai izprastu vēža audzēju uzbūvi un reakciju pret ārstēšanu. Kāds cits temats ir veltīts tam, lai ātrāk izstrādātu labākas, lētākas un ātrākas infekcijas slimību diagnosticēšanas metodes.   Šie uzaicinājuma temati, kurus publicēja septembrī, lai pētniecības konsorciji varētu labāk sagatavot pieteikumus, izraisīja lielu interesi. 2009. gada 17. novembrī Briseles Expo paviljonā pulcējās vairāk nekā 420 akadēmisko grupu, MVU un citu organizāciju pārstāvji, kad tur notika IMI atvērtā informācijas diena, kuras gaitā viņi par šo uzaicinājumu saņēma informāciju no pirmavota. Turpmākie pasākumi Pieteikumu iesniegšanas termiņš jaunajam uzaicinājumam ir 2010. gada 8. februāris, un rezultātus paziņos 2010. gada vasarā. Priekšvēsture  Novatorisku zāļu ierosme ( IMI ), ko uzsāka 2007. gadā, ir publiskā un privātā sektora partnerība starp Eiropas Komisiju un Eiropas Farmācijas nozari, ko pārstāv EFPIA . IMI mērķis ir panākt, lai Eiropa būtu biofarmaceitiskās inovācijas priekšgalā, un atbalstīt to, lai efektīvāk tiktu atklātas un izstrādātas labākas zāles pacientiem.  IMI 2008.-2017. gada kopējais budžets ir divi miljardi eiro (viens miljards no Eiropas Kopienas un viens miljards no farmācijas nozares).  Pirmo uzaicinājumu iesniegt priekšlikumus IMI izsludināja 2008. gada aprīlī. Tika iesniegti 134 priekšlikumi, un no tiem izvēlējās 15, kuriem piešķīra finansējumu 246 miljonu eiro apmērā.  Plašāka informācija par IMI un otro uzaicinājumu iesniegt priekšlikumus   www.imi.europa.eu     Skatīt arī   IP/09/1310   ,   IP/09/802   un  IP/08/662  IMI otrā uzaicinājuma iesniegt priekšlikumus tematu saraksts 1. Attēlveidošanas biomarķieri pretvēža zāļu izstrādāšanai  2. Jauni mērķu validēšanas instrumenti zāļu iedarbīguma uzlabošanai  3. Molekulārie biomarķieri: vēža terapijas izstrādes paātrināšana un pacientu aprūpes uzlabošana  4. Ātru diagnostisko testu definēšana un izstrādāšana aprūpes sniegšanas vietām bakteriālās diagnozes noteikšanai, lai veicinātu klīnisko pētījumu īstenošanu un klīnisko praksi  5. Izpratne par anomāliem adaptīvās imunitātes mehānismiem  6. Uz praktiska rezultāta sasniegšanu vērsta pētniecība hronisku imunoloģisko saslimšanu jomā: saikne starp dzīvnieku modeļiem un cilvēkiem   7. Zāļu/slimību modelēšana: bibliotēka un sistēma   8. Atvērta farmakoloģiskā telpa  9. Elektroniskas veselības kartes (EVK)
