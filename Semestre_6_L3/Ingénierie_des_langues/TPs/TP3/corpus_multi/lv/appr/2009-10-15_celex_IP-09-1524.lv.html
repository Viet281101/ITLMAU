IP/09/ 1524  Briselē, 2009. gada 15. oktobrī  Pasaules Pārtikas diena 2009. gadā:  ES vadošā loma cīņā pret badu   Pasaules Pārtikas dienu, kas tiks atzīmēta 2009. gada 16. oktobrī, raksturo ES nepieredzēti lielā apņemšanās uzlabot piekļuvi pārtikai visā pasaulē.  ES ir kļuvusi par pasaules lielāko ieguldītāju pasaules pārtikas nodrošinājumā, ko apliecina G8 sanāksmē Akvilā paustās saistības vairāk nekā 2 miljardu eiro apmērā papildus 1 miljarda eiro lielajam Pārtikas mehānismam.   „Pasaules Pārtikas dienai jābūt par atgādinājumu katram no mums, ka ir jādara viss iespējamais, lai novērstu to, ka vairāk nekā viens miljards cilvēku cieš no bada.  Lai risinātu šo problēmu, ar 1 miljarda eiro lielā ES Pārtikas mehānisma palīdzību tiek panākti tūlītēji un reāli rezultāti, mazos lauksaimniekus jaunattīstības valstīs nodrošinot ar sēklām un mēslošanas līdzekļiem, kas nepieciešami lauksaimnieciskās ražošanas palielināšanai.  Mēs izmantosim pieredzi, ko esam guvuši Pārtikas mehānisma īstenošanā, lai nodrošinātu, ka jaunā apņemšanās, kas tika pausta G8 sanāksmē Akvilā, būtu tikpat efektīva arī cīņā pret badu pasaulē”, teica Eiropas komisārs attīstības un humānās palīdzības jautājumos Karels De Gihts.   Vairāk nekā viens miljards cilvēku nesaņem pilnvērtīgu uzturu, t.i., 15 % jeb viena sestā daļa no visiem pasaules iedzīvotājiem.  Pārtikas un finanšu krīzes ietekmē šis skaitlis palielinās.  Tāpēc pārtikas trūkums ir reāls drauds Tūkstošgades attīstības mērķu (TAM) sasniegšanai — apkarot galējo nabadzību līdz 2015. gadam.  Palīdzot jaunattīstības valstīm, ES īpašu uzmanību ir pievērsusi nodrošinātībai ar pārtiku, lauksaimniecībai un lauku attīstībai, sniedzot neatliekamu un vērienīgu atbalstu, lai risinātu problēmas saistībā ar bada cietēju pieaugošo skaitu pasaulē.  Šo centienu konkrēts rezultāts ir ES apņemšanās saistībā ar šā gada Akvilas iniciatīvu par pasaules pārtikas nodrošinājumu.  Šīs iniciatīvas ietvaros ES ieguldīs 2,7 miljardus eiro, tādējādi kļūstot par lielāko ieguldītāju partneri.  Jau ir sadalīti 85 % no 1 miljarda eiro lielā Pārtikas mehānisma līdzekļiem, apliecinot, ka ES joprojām ir cieši apņēmusies uzlabot visnabadzīgāko iedzīvotāju dzīves apstākļus visā pasaulē un ka tā pilda savus solījumus.  Ir aprēķināts, ka kopš 1 miljarda eiro lielā Pārtikas mehānisma izveides pagājušā gada decembrī, šā mehānisma ietvaros veiktie sākotnējie un pašlaik īstenotie projekti ir palīdzējuši vairāk nekā 33 miljoniem cilvēku; šobrīd varam konstatēt šā darba pirmos rezultātus.  Piemēram, Zimbabvē ir sagādāti 26 000 tonnu sēklu un mēslošanas līdzekļu, lai tos izdalītu 176 000 riskam pakļautiem lauksaimniekiem, t.i., apmēram 10-15 % no visām valsts kolektīvajām lauksaimniecības struktūrām.  Šis atbalsts, ko kopīgi sniedz ES un ANO Pārtikas un lauksaimniecības organizācija (PLO), var palīdzēt divkāršot tradicionālās pārtikas ražošanas apjomus. Ar Pasaules Pārtikas programmu kopīgi veiktā programma Bangladešā jau ir nodrošinājusi papildus 43 000 cilvēkiem piekļuvi zvejas vietām, un vēl 60 000 cilvēku šobrīd var dzīvot apgabalos, kas ir aizsargāti pret sālsūdens ieplūdi. Plašsaziņas līdzekļu iesaiste  Plašsaziņas līdzekļi tiek aicināti piedalīties ieinteresēto personu informēšanas sanāksmē, ko vadīs EuropeAid sadarbības biroja ģenerāldirektors Koos Richelle kungs.  Šīs sanāksmes temats ir  „Pieredze Pārtikas mehānisma izmantošanā:  reāla pasaules līmeņa partnerība un savlaicīga atbildes reakcija” , un tā notiks ceturtdien, 15. oktobrī no plkst.13.00 līdz plkst.14.00 Briselē, Ārējās sadarbības informācijas centrā, Rue de la  Loi 43, pirmajā stāvā.  Informācija un reģistrācija:    http://ec.europa.eu/europeaid/infopoint/conferences/2009/10-15_foodfacility_en.htm    Pamatinformācija  Ņemot vērā krīzi, ko radīja pārtikas cenu straujais pieaugums ja unattīstības valstīs, 2008. gada decembrī tika apstiprināts Pārtikas mehānisms 1 miljarda eiro apmērā, sniedzot operatīvu atbalstu minētajām valstīm.   Pārtikas mehānisma īstenošanas vispārējā plānā ir iekļauts saraksts ar 50 mērķvalstīm, kuras pašreiz saņem un saņems palīdzību trīs gadu laikposmā.  Turklāt 2009. gada aprīlī jau tika piešķirti 707 miljoni eiro.  Partnerības un efektivitātes iedvesmota, Eiropas Komisija pastiprina un atbalsta esošo politiskā dialoga sistēmu, ieguldījumus pārtikas ražošanā un drošības tīklus, ko izveidojušas ekspertu organizācijas pārtikas jomā.  Tādējādi atbalstu sniedz ar starptautisko organizāciju, reģionālo organizāciju un valstu valdību starpniecību, kā arī, rīkojot uzaicinājumus iesniegt priekšlikumus par 200 miljoniem eiro (paredzēti 2009. gada beigās) saistībā ar nevalstisko dalībnieku, dalībvalstu iestāžu un citu atbilstošu īstenotāju veiktajām darbībām.   Sīkāku informāciju par EK politiku un stratēģijām pārtikas nodrošinājuma jomā skatīt šādās tīmekļa vietnēs:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
