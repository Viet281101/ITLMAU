IP/09/57
Briselē, 2009. gada 15. janvārīPiena produktu tirgus: Komisija ierosina
papildu pasākumus piensaimniecības atbalstamSaistībā ar neseno piena un piena
produktu cenu kritumu lauksaimniecības komisāre Marianna Fišere
Bola šodien paziņoja par apņemšanos ieviest jaunus
pasākumus tirgus atbalstam. Nākamnedēļ
Komisija no jauna noteiks eksporta kompensācijas par sviestu, sieru, sauso
vājpienu un pilnpienu. Sviesta un sausā vājpiena intervences
iepirkums sāksies martā, un Komisija plāno vajadzības
gadījumā iepirkt vairāk nekā iepriekš noteiktos
daudzumus, izsludinot regulārus konkursus. Novembrī Komisija
nolēma, ka no 2009. gada 1. janvāra jāatsāk
sviesta privātā uzglabāšana, kurā iespējams nodot
arī decembrī ražotu sviestu. Tas nozīmē, ka
privātā uzglabāšana ieviesta agrāk nekā
parasti.
“Krasais piena cenu kritums, kas vērojams pēdējos
mēnešos, ir pārsteidzis daudzus,” teica komisāre
Fišere Bola. “Viesojoties dažādās
dalībvalstīs, esmu runājusi ar daudziem ražotājiem,
kuri nepārprotami ir noraizējušies. Nu Eiropas Savienībai
pienācis laiks viņiem palīdzēt. “Veselības
pārbaudes” rezultātā ieviestie pasākumi būs
nozīmīgs atbalsts piensaimniecībai, taču, manuprāt,
vajadzīga tūlītēja rīcība, jo minētos
pasākumus sāks piemērot tikai nākamajā sezonā.
Esmu pilnīgi pārliecināta, ka šodien ierosinātie
pasākumi ievērojami palīdzēs stabilizēt piena produktu
tirgu.”
2007. gadā un 2008. gada sākumā bija vērojams
vēl nepieredzēts piena un piena produktu cenu kāpums, taču
tagad situācija piena produktu tirgū ir radikāli
mainījusies. Pieaugot piegāžu apjomam pasaules tirgū un
samazinoties pieprasījumam iekšējā tirgū, piena
produktu tirgus cenas ir noslīdējušas līdz intervences cenu
līmenim vai pat zem tā. Kā redzams, līdzīgi notiek ar
piena ražotājiem maksāto iepirkuma cenu, jo jau patlaban ir
reģistrēta ievērojama cenu samazināšanās, kas,
visticamāk, turpināsies.
Saistībā ar intervenci jānorāda, ka sviesta un sausā
vājpiena iepirkšana atsāksies 1. martā un
turpināsies līdz augusta beigām (iepirks produktus, kas
saražoti, sākot no februāra). Pirmās 30 000 tonnas
sviesta un 109 000 tonnas sausā vājpiena iepirks par
iepriekš noteiktu cenu (intervences cenu). Paredzams, ka šis sviesta
daudzums tiks diezgan ātri iepirkts un tirgum būs vajadzīgs
atbalsts, kas pārsniegs šo limitu. “Veselības
pārbaudē” nolemts, ka turpmākus daudzumus var iepirkt par
cenām, kuras jānosaka reizi divās nedēļās
izsludinātos konkursos. Komisāre Fišere Bola ir lūgusi
attiecīgos dienestus sagatavot lēmumu, kas jāiesniedz
pārvaldības komitejai, lai paredzētu šādu iespēju,
ja tiktu izsmelts sviestam noteiktais 30 000 tonnu limits un sausajam
vājpienam noteiktais 109 000 tonnu limits, lai nepieļautu
intervences pārtraukšanu cenu lejupslīdes laikā.
Runājot par eksporta kompensācijām, jāteic, ka nu
pienācis laiks no jauna aktivizēt šo instrumentu. Augstas cenas,
kas ilgu laiku pieturējās pasaules tirgū, bija iemesls no
2007. gada jūnija apturēt eksporta kompensāciju izmaksu.
Tagad, kad pasaules tirgus cenas ir zemākas par ES intervences un tirgus
cenām, mūsu eksportētāji vairs nav
konkurētspējīgi. Stāvokli vēl vairāk pasliktina
grūtības, ar kurām eksportētājiem nākas saskarties
finanšu un kredītu krīzes dēļ. Eksporta
kompensāciju izmaksu atsāks ne tikai par sviestu un sauso
vājpienu, bet arī par citiem piena produktiem (galvenokārt sauso
pilnpienu un sieru), par kuriem kādreiz varēja saņemt
kompensāciju. Kompensācijas par sviestu un sauso vājpienu nosaka
konkursā; par nākamo piedāvājumu kārtu lems
nākamnedēļ. Lai uzlabotu sistēmas efektivitāti,
konkursus izsludinās biežāk — divreiz, nevis vienreiz
mēnesī.
Tāpat kā iepriekš, eksporta kompensācijas piemēros,
ievērojot mūsu tiesības un pienākumus PTO. Par
konkrētiem kompensāciju apjomiem jāsaka, ka tie būs
atkarīgi no tirgotāju iesniegtajiem piedāvājumiem un tos
noteiks saskaņā ar parastajiem objektīvajiem kritērijiem,
lai nodrošinātu, ka kompensācijas nepārsniedz
patiešām vajadzīgo apjomu.
Ar šiem pasākumiem Komisija vēlas skaidri apliecināt
piena ražotājiem un piena pārstrādātājiem, ka
tā ir gatava pilnībā izmantot pieejamos instrumentus tirgus un
ražotāju ienākumu atbalstam.
