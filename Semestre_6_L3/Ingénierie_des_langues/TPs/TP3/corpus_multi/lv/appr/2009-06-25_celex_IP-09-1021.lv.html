IP/09/1021 Briselē, 2009. gada 25. jūnijā  Kampaņas „Milk – Drink it up” („Piens – dzer uz veselību!”) panākumi: Eiropas komisāre Marianna Fišere Bola paziņo fotokonkursa „Piena spēks” uzvarētājus        Eiropas Komisijas lauksaimniecības un lauku attīstības komisāre Marianna Fišere Bola šodien skolas apmeklējuma laikā Parīzē paziņo konkursa „Piena spēks” trīs uzvarētājus.  Šis konkurss ir daļa no Eiropas kampaņas „Milk – Drink it up” („Piens – dzer uz veselību!"), kuras mērķis ir informēt eiropiešus par labumu, kas rodas, lietojot uzturā pienu un piena produktus kā veselīgu alternatīvu pārtikas produktiem un dzērieniem ar nelielu uzturvērtību.   „Mūsdienās uzturs ietekmē ne tikai mūsu veselību, bet arvien vairāk mūsu labsajūtu.  Pierādījums tam var būt 22 miljoni Eiropas jauniešu, kas cieš no liekā svara vai aptaukošanās.  Eiropas Savienība jau ir piešķīrusi vairāk nekā 55 miljonus eiro Eiropas „Skolas piena” programmas finansēšanai šajā gadā”, skaidro komisāre Fišere Bola.  „Fotokonkurss ir daļa no mūsu centieniem pievērst bērnu un pusaudžu uzmanību labam uzturam.  Tāpēc es priecājos redzēt tik daudz jauniešu, kuri ir izrādījuši radošās spējas, lai mums pierādītu, cik ļoti viņiem garšo piena produkti.”  Parīzes Maizes cepšanas skolas apmeklējuma laikā komisāre iepazīstināja ar fotogrāfijām, par kurām balsoja interneta lietotāji visā Eiropas Savienībā.  Fotokonkurss „Piena spēks” veicināja Eiropas jauniešu radošās spējas par piena un piena produktu tematu.    710 jaunie fotogrāfi sacentās par vienu no vilinošajām balvām – Wii Sport konsoli, kas viņiem ļauj apvienot fiziskās aktivitātes ģimenē un interesi par tehnoloģiju.  Laimīgie uzvarētāji ir Benedek Horvath, Andrea Cremona un Teresa Videva.  Šis Parīzes apmeklējums ir daļa no kampaņas „Drink it up!”, kuras ietvar os lauksaimniecības komisāre šo pēdējo mēnešu laikā piedalījās vairākos pasākumos kopā ar jauniešiem, lai gatavotu svaigus un sabalansētus ēdienus uz piena produktu, augļu un dārzeņu bāzes.   Aptaukošanās – arvien aktuālāka problēma Eiropā       Bažas par labu uzturu ir viena no pašlaik lielākajām problēmām saistībā ar jauniešiem un aptaukošanos, galvenokārt ņemot vērā tendenci, kas rada bažas, – Eiropā no aptaukošanās cieš 20 % līdz 35 % bērnu un pusaudžu dažādās dalībvalstīs.  Lai risinātu šo problēmu, Eiropas Savienība šā mācību gada laikā jau ir atvēlējusi vairāk nekā 55 miljonus eiro Eiropas „Skolas piena” programmai, un papildu 90 miljoni eiro ir paredzēti nākamajā mācību gadā programmai „Augļi skolās”.  Eiropas pasākumi nodrošina finansiālu un pedagoģisku atbalstu, un to mērķis ir palīdzēt jauniešiem ātri apgūt veselīga uztura ieradumus un piedalīties fiziskās aktivitātēs, kas arī var ļoti palīdzēt, lai vēlāk dzīves laikā viņus pasargātu no tādām veselības problēmām kā sirds un asinsvadu slimības, diabēts un insults. Papildu informācija par Eiropas programmām Visa informācija par Eiropas „Skolas piena” programmu ir pieejama tīmekļa vietnē    http://www.drinkitup.europa.eu/     Lai iepazītos ar jauno programmu „Augļi skolās”        http://ec.europa.eu/agriculture/markets/fruitveg/sfs/index_en.htm     Plašāka informācija par Eiropas Komisijas uztura politiku atrodama tīmekļa vietnē        http://ec.europa.eu/health/ph_determinants/life_style/nutrition/nutrition_en.htm
