IP/09/1333 Briselē, 2009. gada 17. septembrī  Piena nozare: Komisija ierosina turpmākos pasākumus nozares atbalstam īstermiņā, vidējā termiņā un ilgtermiņā  Lauksaimniecības un lauku attīstības komisāre Marianna Fišere Bola šodien sīki izklāstīja jaunāko informāciju par Komisijas uzsākto kampaņu Eiropas Savienības piensaimnieku atbalstam pašreizējā tirgus krīzes situācijā. Pasākumu kopums, ko šodien iesniedza Eiropas Parlamentam, ir izstrādāts, pamatojoties uz Komisijas jūlijā sagatavotu ziņojumu, un tajā apsvērti gan īstermiņa pasākumi, gan darbības, kas nodrošinātu piena nozares nākotni ilgtermiņā. Komisija jau ir uzsākusi procedūru, kas uz laiku ļautu dalībvalstīm maksāt lauksaimniekiem līdz pat 15 000 eiro atbalstu. Ir ierosināts piemērot piena nozarei ārkārtas klauzulu, kas jau darbojas citās lauksaimniecības nozarēs, lai būtu iespējams ātrāk reaģēt uz nākotnē gaidāmajiem tirgus traucējumiem. Izmaiņas dalībvalstu īstenotajā kvotu pirkšanas shēmas administrēšanā nodrošinās, ka iegūtās kvotas, kas ir valsts rezervē, netiks uzskatītas par daļu no valsts kvotas, pieņemot lēmumu, vai ir jāmaksā papildu nodeva. Ja papildu nodeva tiek iekasēta, tad daļu, kas atbilst iepirktajai kvotai, var izmantot pārstrukturēšanai. Lai izstrādātu ilgāka termiņa pasākumus, Komisija izveidos darba grupu, kurā piedalīsies dalībvalstu un Komisijas eksperti. Šī grupa izskatīs tādus jautājumus kā līgumattiecības piensaimnieku un piena nozares uzņēmumu starpā, secinājumi no ziņojuma par pārtikas piegādes ķēdes darbību piena nozarē, kurš tiks publicēts līdz gada beigām, un iespēja izveidot nākotnes darījumu tirgu piena nozarē.  „Šis pasākumu kopums balstās uz virkni jau īstenotu darbību, kuras, šķiet, dod pozitīvus rezultātus,” teica Lauksaimniecības un lauku attīstības komisāre Marianna F išere Bola. „Mūsu piensaimniekiem varu teikt — ir redzama gaisma tuneļa galā. Tāpēc vēl vairāk nekā jebkad esmu apņēmusies risināt piena nozares nākotnes jautājumu tā, lai tas negrautu mūsu piena nozari ilgtermiņā un neatstātu piensaimniekus neziņā par turpmāko. Mēs nevaram atkāpties no KLP „veselības pārbaudē” pieņemtajiem lēmumiem, to īpaši uzsvēra arī Eiropadome. Esmu pārliecināta, ka šodienas idejas sniegs praktisku palīdzību mūsu piensaimniekiem. Turklāt mums vēl jāapsver vidēja un ilgāka termiņa pasākumi. Šeit mums jau ir konstruktīvas idejas, ko izvirzījušas Francija un Vācija.”  Īstermiņa pasākumi Tuvākajās nedēļās Komisija grozīs valsts atbalsta noteikumus, lai saskaņā ar krīzes pagaidu shēmu uz laiku ļautu dalībvalstīm sniegt atbalstu lauksaimniekiem līdz pat 15 000 eiro. Uz piena nozari turpmāk attieksies Vienotās tirgus kopīgās organizācijas regulas 186. pants, kas ļauj Komisijai saskaņā ar savām pilnvarām ātri veikt pagaidu pasākumus tirgus traucējumu laikā.  Komisija ierosina izmaiņas dalībvalstu īstenotajā kvotu pirkšanas shēmas administrēšanā. Patlaban pārstrukturēšanas vajadzībām dalībvalstis var „iepirkt” kvotas no lauksaimniekiem un iekļaut šīs kvotas valsts rezervē. Valsts rezervi uzskata par daļu no dalībvalsts kopējās kvotas. Ja atsevišķie ražotāji pārsniedz kvotu, bet dalībvalsts kopumā kvotu nepārsniedz, ieskaitot valsts rezervi, tad papildu nodeva jāmaksā nav. Komisija ierosina vairs neuzskatīt nopirktās valsts rezervē esošās kvotas par daļu no valsts kvotas, pieņemot lēmumu, vai ir jāmaksā papildu nodeva. Ja papildu nodeva tiek iekasēta, tad daļu, kas atbilst iepirktajai kvotai, var izmantot pārstrukturēšanai. Vidēja termiņa un ilgtermiņa pasākumi  Komisija ierosina izveidot darba grupu, kurā būtu Komisijas un dalībvalstu eksperti. Šī darba grupa padziļināti izpētīts vairākus jautājumus, tostarp šādus:   iespēja izveidot juridisko bāzi līgumattiecībām piensaimnieku un piena nozares uzņēmumu starpā, lai prasmīgāk līdzsvarotu piedāvājumu un pieprasījumu tirgū, vienlaikus saglabājot godīgu konkurenci;   secinājumi, kas izriet no ziņojuma, ko Komisija apņēmās iesniegt līdz gada beigām par pārtikas piegādes ķēdes darbību piena nozarē;   vai nākotnes darījumu tirgus izveide piena nozarē Eiropā palīdzētu uzlabot cenu pārredzamību ilgtermiņā;   kā izplatīt labu praksi ražošanas izmaksu un jauninājumu jomā visā Eiropas piensaimniecības nozarē.   Jaunākie notikumi piena tirgū  Visjaunākie dati liecina, ka cenas sāk uzlaboties.  Viena mēneša laikā sviesta cenas augušas par 4 % Francijā, par 8 % Vācijā un vēl vairāk Apvienotajā Karalistē.  Vājpiena cenas Eiropas Savienībā vidēji augušas par 2–3 %.  Siera cenas pieauga par 5 līdz 7 %, jo augustā tika grozīti eksporta noteikumi.  ES vidējā piena cena augusi par nepilniem 2 % augustā, un iepirkšana intervencē ir gandrīz apsīkusi.  Jau veiktie pasākumi  Komisija plāno tirgus pasākumiem šogad tērēt papildu 600 miljonus eiro.  Ir atļauts 70 % tiešo maksājumu šogad izmaksāt drīzāk nekā parasti — jau oktobrī.  „Veselības pārbaudes” un ekonomikas atveseļošanas pasākumu ietvaros ir paredzēti papildu 4,2 miljardi eiro, lai atrisinātu „jaunās problēmas”, tostarp īstenotu piena nozares pārstrukturēšanu.  Šis atbalsts paredzēts papildus instrumentiem, kas jau ir pieejami lauku attīstības politikas pasākumu ietvaros.  Komisija pastiprināja arī programmu skolu apgādei ar pienu un piena produktu reklāmas pasākumus.
