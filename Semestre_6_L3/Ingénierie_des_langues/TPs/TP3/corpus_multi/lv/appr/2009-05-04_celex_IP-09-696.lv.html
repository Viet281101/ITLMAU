IP/09/696
Briselē, 2009. gada 4. maijāInterneta pārvalde: ES komisāre
Redinga no 1. oktobra pieprasa pilnīgu ICANN
privatizāciju un pilnīgu ICANN
atbildībuES informācijas sabiedrības un
plašsaziņas līdzekļu komisāre Vivjena Redinga video
vēstījumā, kas šorīt ievietots komisāres
mājaslapā, aicināja no 2009. gada oktobra uzlabot interneta
pārvaldes pārskatāmību un palielināt atbildību.
Galvenos ar interneta pārvaldi saistītos lēmumus (tādus
kā augšējā līmeņa domēni un interneta
galvenā direktorija pārvaldība) pašlaik pieņem
Piešķirto nosaukumu un numuru interneta korporācija (ICANN)
— privāta bezpeļņas korporācija, kas dibināta
Kalifornijā. Līdz šim ICANN darbojās saskaņā ar
nolīgumu, kas noslēgts ar ASV Tirdzniecības ministriju.
Tomēr minētā nolīguma darbības laiks beidzas
šā gada 30. septembrī. Turpmākajam laikposmam
komisāre Redinga izklāstīja jaunu interneta pārvaldes
modeli. Atbilstīgi šim modelim paredzēta pilnīga ICANN
privatizācija un ICANN pilnīga atbildība, kam līdztekus
darbotos neatkarīga tiesu iestāde, kā arī
„interneta pārvaldes G12” — daudzpusējs valdību
forums, kurā tiktu apspriesti vispārējie interneta pārvaldes
politikas un drošības jautājumi. 
„Esmu pārliecināta, ka prezidentam Barakam Obamam pietiks
drosmes, gudrības, kā arī respekta pret interneta globālo
nozīmi, lai septembrī sagatavotu ceļu jaunai, uzticamākai,
pārskatāmākai, demokrātiskākai un
daudzpusējākai interneta pārvaldei,” sacīja ES
komisāre Vivjena Redinga savā video vēstījumā, kas
šorīt ievietots internetā. „Jārīkojas ir tagad un
tūlīt. Un Eiropa noteikti būs gatava atbalstīt prezidenta
Obamas centienus.” 
Komisāre Redinga uzsvēra, ka patiesībai nāksies
skatīties acīs šā gada 30. septembrī, kad beigsies
pašreiz spēkā esošais ICANN un ASV valdības
nolīgums. Tas paver iespējas pilnīgai ICANN privatizācijai;
un tas arī aktualizē šādu jautājumu: kam no
1. oktobra par savu darbību atskaitīsies ICANN?
Cita starpā ICANN izskata dažus no
vissarežģītākajiem ar interneta pārvaldi
saistītajiem jautājumiem, piemēram tādus kā
augšējā līmeņa domēni vai interneta adrešu
sistēmas pārvaldība, kas nodrošina, ka miljoniem datoru var
būt savstarpēji savienojami. ICANN izveidoja
1998. gadā Kalifornijā saskaņā ar ES valdības
nolīgumu.
„Tas, ka ICANN atskaitās par savu darbību, ir
absolūts priekšnosacījums,” teica Vivjena Redinga.
„Klintona administrācijas pieņemtais lēmums —
pakāpeniski privatizēt interneta domēnu nosaukumu un
adresēšanas sistēmu — ir pareizais lēmums.
Ilgtermiņa perspektīvā raugoties, nav pieļaujama
iespēja, ka interneta darbību, ko visā pasaulē izmanto
simtiem miljonu cilvēku, pārraudzītu vienas atsevišķas
valsts dienests.
ES komisāre Redinga arī akcentēja, kā pēc
30. septembra būtu pilnveidojams jaunais interneta pārvaldes
modelis. Iespējas būtu šādas.Pilnībā privatizēts un neatkarīgs ICANN,
kas atbilstu labākajiem korporatīvās pārvaldības
standartiem, jo īpaši attiecībā uz finanšu
pārskatāmību un iekšējo atbildību, un kam
piemērotu faktisku tiesisku pārskatīšanu.
 Daudzpusējs forums, kurā valdības var apspriest
vispārējus, ar interneta pārvaldi saistītus politiskos
jautājumus, tāds kā „interneta pārvaldes
G12” — valdības pārstāvju neformāla grupa,
kas tiktos vismaz divreiz gadā un vajadzības gadījumā ar
balsu vairākumu varētu pieņemt ICANN adresētas
rekomendācijas. Šī grupa operatīvi reaģētu
gadījumos, ja būtu apdraudēta interneta stabilitāte,
drošība un atvērtība. Lai „interneta pārvaldes
G12” struktūrā būtu ievērots ģeogrāfisks
līdzsvars, tajā jābūt pa diviem pārstāvjiem no
Ziemeļamerikas, Dienvidamerikas, Eiropas un Āfrikas, pa trīs
pārstāvjiem no Āzijas un Austrālijas, un tajā
jāpiedalās arī ICANN priekšsēdētājam,
kuram gan nav balsstiesību. Šajā jomā kompetentas
starptautiskas organizācijas var piesaistīt novērotāja
statusā.Eiropas Komisija 6. maijā Briselē
rīkos pirmo publisko uzklausīšanu, lai tādējādi
dotu Eiropas interneta lietotājiem iespēju paust viedokli par
turpmāko interneta pārvaldes nākotni.
Priekšvēsture
Ilgus
gadus Eiropas Savienībai ir bijusi izšķiroša nozīme
starptautiskajās apspriedēs par interneta pārvaldi. Eiropas
Komisija ir vairākkārt uzsvērusi, cik ļoti būtu
vajadzīga tāda interneta pārvaldes sistēma, kas būtu
pilnībā uzticēta privātajam sektoram un ar kuru
saskaņā valdība interneta ikdienas pārvaldē neiejauktos
(sk. IP/06/1297),
un ir vienmēr atbalstījusi atvērtu, daudzpusēju
iesaistīto pušu politisko dialogu par interneta pārvaldi un
attīstību (IP/06/1491).
Eiropas Komisija piedalās arī Piešķirto nosaukumu un numuru
interneta korporācijas (ICANN) valdības padomdevējas komitejas
darbā, kas pilda ICANN padomdevēja funkcijas
attiecībā uz tās koordinācijas iniciatīvu
publiskās politikas aspektiem.
Komisāres Redingas video vēstījums ir pieejams
http://ec.europa.eu/commission_barroso/reding/video/index_en.htm
Plašāka informācija par publisko uzklausīšanu, kuru
6. maijā Briselē rīkos Eiropas Komisija jautājumā
par interneta pārvaldi, ir pieejama
http://ec.europa.eu/information_society/policy/internet_gov/index_en.htm
