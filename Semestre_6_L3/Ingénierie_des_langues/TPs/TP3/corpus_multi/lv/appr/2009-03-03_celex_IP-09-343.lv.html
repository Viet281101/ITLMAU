IP/09/343
Briselē, 2009. gada 3. martāKomisija uzskata, ka labāka
ātrdarbīga piekļuve internetam dos stimulu Eiropas lauku apgabalu
attīstībaiKā šodien paziņoja Komisija, lai
līdz 2010. gadam sasniegtu mērķi "platjoslas pakalpojumi
ikvienam", par prioritāti ir jāpadara ātrdarbīga
pieslēguma nodrošināšana tiem 30 % ES lauku
iedzīvotāju, kuriem nav pieejams ātrdarbīgs pieslēgums
internetam. Labāka piekļuve internetam ir iedarbīgs
līdzeklis, lai stimulētu ekonomikas ātru atveseļošanos.
Komisija šodien īsumā izklāstīja, kā plāno
izmantot pati savas atbalsta programmas, lai veicinātu interneta tīklu
veidošanu un interneta pakalpojumu izmantošanu lauku apvidos, un
aicināja ES dalībvalstis sekot šim piemēram. Laba
piekļuve internetam var mazināt lauku apgabalos atrodošos lauku
saimniecību un uzņēmumu — jo īpaši mazo un
vidējo uzņēmumu (MVU) — izolētību un padarīt
tos konkurētspējīgākus, nodrošinot piekļuvi
starptautiskajiem tirgiem un sniedzot iespējas ātrākai un
efektīvākai uzņēmējdarbībai. Eiropas Parlaments un
Padome tikmēr apspriež Komisijas ierosinājumu, īstenojot
Eiropas ekonomikas atveseļošanas plānu, piešķirt
vēl 1 miljardu euro, lai ātrdarbīgu piekļuvi internetam
padarītu pieejamu visos Eiropas reģionos.
"Daudzi no mums uzskata, ka 21. gadsimtā bez informācijas
un sakaru tehnoloģijām nemaz nebūtu iespējams iztikt —
pavisam noteikti ne birojā un varbūt pat arī ne mājās.
Kāpēc gan lauku apgabalu iedzīvotājiem būtu
jāsamierinās ar  nepilnīgām iespējām izmantot
šīs tehnoloģijas?" vaicāja Eiropas lauksaimniecības
un lauku attīstības komisāre Marianna Fišere Bola.  "Ja
mēs patiešām vēlamies panākt labklājību un
dinamisku ekonomikas attīstību Eiropas lauku apvidos, mums
jāturpina palīdzēt ikvienam iedzīvotājam gūt
iespējas maksimāli izmantot modernās tehnoloģijas." 
"Mums jādara viss iespējamais, lai interneta tehnoloģijas
būtu pieejamas visiem Eiropas iedzīvotājiem. Šīm
tehnoloģijām mēs varam pateikties par pusi no
produktivitātes pieauguma Eiropas Savienībā, un ES
dalībvalstis, jo īpaši šajos ekonomikas krīzes laikos,
nevar atļauties savos lauku apvidos atstāt šādu
potenciālu neizmantotu,"  teica informācijas sabiedrības un
saziņas līdzekļu komisāre Viviāna Redinga.
"Platjoslas tehnoloģijas ir obligāti nepieciešamas
uzņēmumiem lauku apvidos, jo īpaši MVU, kas ir atkarīgi
no ātrdarbīga savienojuma ar pārējo tautsaimniecību. Es
aicinu Padomi palīdzēt mums nodrošināt to, lai šie
uzņēmumi netiktu atstāti likteņa varā, dodot
spēcīgu signālu, lai veicinātu platjoslas pakalpojumu
pieejamību visiem Eiropas iedzīvotājiem."
Vidēji 93 % Eiropas iedzīvotāju ir iespēja izmantot
ātrdarbīgu tiešsaistes pieslēgumu, bet lauku apvidos
šis rādītājs ir tikai 70 %, un dažās
valstīs (piemēram, Grieķijā, Polijā,
Slovākijā, Bulgārijā un Rumānijā)
ātrdarbīgi platjoslas interneta pakalpojumi ir pieejami tikai
50 % vai vēl mazākai daļai lauku iedzīvotāju.Komisijas šodien pieņemtajā paziņojumā ir
īsumā izklāstītas priekšrocības, kādas lauku
apvidu iedzīvotājiem un uzņēmumiem, piemēram, lauku
saimniecībām un pārtikas ražotājiem, var sniegt
labāka piekļuve modernajām informācijas un sakaru
tehnoloģijām, tostarp internetam. 
Piemēram, Zviedrijā jau 80 % lauku saimniecību ir
piekļuve internetam, bet trešā daļa no tām izmanto
internetu ik dienas (un trešā daļa no tām izmanto internetu,
lai iesniegtu pieteikumus ES atbalsta saņemšanai). Tomēr citos ES
reģionos, piemēram, Toskānā (Itālija) un
Ungārijā, internetu izmanto tikai ceturtā daļa
lauksaimnieku, kas apgrūtina ražošanas plānošanu,
produktu tirdzniecību, cenu paziņošanu starptautiskajos tirgos,
informācijas iegūšanu par gaidāmajiem laika
apstākļiem vai sadarbību ar citiem tirgus dalībniekiem.
Lauksaimnieki nav vienīgie zaudētāji — visā
Eiropā tikai 22,5 % lauku apgabalu iedzīvotāju izmanto
e-pārvaldības pakalpojumus, piemēram, iespēju
elektroniskā veidā iesniegt nodokļu deklarāciju;
pilsētās šis rādītājs ir 32,9 %.
Tāpēc Komisija aicina dalībvalstis, kā arī to
reģionālās un vietējās pārvaldes iestādes
apsvērt iespēju pielāgot savas lauku attīstības
programmas, pienācīgu nozīmi piešķirot
informācijas un sakaru tehnoloģijām un interneta
pieejamībai, jo īpaši 2010. gadā sniedzamajos
termiņa vidusposma pārskatos par lauku attīstības plānu
izpildi.
Vispārēja informācija
Eiropas Savienība cenšas novērst pilsētu un lauku
teritorijās pastāvošās atšķirības platjoslas
interneta pakalpojumu jomā, izmantojot lauku attīstības politiku,
kas ir daļa no kopējās lauksaimniecības politikas.
Dalībvalstis un reģioni var izmantot ES piešķirtos
līdzekļus, lai ar jauno tehnoloģiju palīdzību
modernizētu lauku saimniecības, kā arī finansētu
apmācības, vides aizsardzības pasākumus un atbalstītu
jaunu uzņēmumu izveidi un pamatpakalpojumu sniegšanu lauku
apvidos.
Turklāt
saskaņā ar ES kohēzijas politiku apmēram 15 miljardus
euro laikā no 2007. līdz 2013. gadam ir paredzēts
ieguldīt saistībā ar informācijas un sakaru
tehnoloģijām, piemēram, sabiedriskajos elektroniskajos
pakalpojumos un interneta infrastruktūrā. Daļa no šā
finansējuma tiks piešķirta lauku apvidiem.
2009. gada 28. janvārī Komisija atbilstīgi
Eiropadomes 2008. gada decembra secinājumiem ieteica saskaņā
ar tās ierosināto Eiropas ekonomikas atveseļošanas
plānu piešķirt 1 miljardu euro papildu ieguldījumiem
platjoslas tehnoloģijās, lai varētu sasniegt mērķi
— 100 % ātrdarbīgu platjoslas interneta
pārklājumu Eiropā  (MEMO/09/35).
Papildus šodienas Paziņojumam par labāku piekļuvi
modernajām informācijas un sakaru tehnoloģijām lauku apvidos
Komisija organizē ES konferenci
par platjoslas pakalpojumiem, kura notiks Turīnā (Itālijā)
2009. gada 2.-3. aprīlī. Šajā
pasākumā tiksies Komisijas, valstu un reģionālo
pārvaldes iestāžu pārstāvji, kā arī citas
ieinteresētās personas, lai apspriestu ES ieguldījumu
palielināšanu platjoslas tehnoloģijās saskaņā ar
ekonomikas atveseļošanas plānu un politikas pasākumiem, kas
palīdzēs sasniegt 100 % platjoslas pārklājumu lauku
apvidos.
Šodienas Paziņojums par labāku piekļuvi modernajām
informācijas un sakaru tehnoloģijām lauku apvidos ir pieejams
tīmekļa vietnē: 
http://ec.europa.eu/agriculture/rurdev/employment/ict/index_en.htm
MEMO/09/92
Annex
Broadband coverage of population, December 20072007UrbanSuburbanRuralTotalAT100%99%81%92%BE100%100%100%100%BGn.a.n.a.0%n.a.CY100%40%0%80%CZ98%85%75%85%DK100%100%100%100%EE90%0%73%85%FI99%98%91%96%FR99%99%97%99%DE99%95%88%96%GR100%85%50%86%HU98%94%80%91%IS100%0%79%92%IE100%99%73%89%IT100%91%82%94%LV98%80%65%87%LT99%97%68%88%LU100%100%100%100%MT99%Not relevantNot relevant99%NL99%99%99%99%NO98%96%94%96%PL86%45%43%64%PT99%96%86%95%ROn.a.n.a.0%n.a.SK94%84%39%74%SI99%95%86%92%ES93%90%88%91%SE99%99%90%98%UK100%100%96%100%EU 25+298%92%80%93%EU 27+2n.a.n.a.70%n.a.Data source: IDATE Study “Broadband Coverage in Europe
2008”
Data for urban, suburban areas and for the national average in Bulgaria
and Romania are not available. Rural coverage in these countries is 0 and this
allows the calculation of rural coverage for EU27 + 2.
% of total territory covered by fixed broadband, Dec
2007
[  ]
Note: No data for rural areas in Malta and Cyprus
Source: Rural development statistical report 2008, European
Commission
