IP/09/351
Briselē 2009. gada 4. martāKomisija aicina ES vadītājus
saglabāt vienotību krīzes situācijā, strauji
virzīt finanšu tirgus reformu un G-20 sanāksmē
apliecināt savu vadošo lomu pasaules
mērogāEiropas Komisija aicina ES vadītājus
paātrināt koordinētu Eiropas rīcību cīņā
pret ekonomikas krīzi. Paziņojumā Eiropadomes augstākā
līmeņa sanāksmei, kura notiks 19. un 20. martā,
Komisija izklāsta priekšlikumus, ņemot vērā plašo
atbalstu, kas jau tiek sniegts reālajai ekonomikai un
nodarbinātībai. Komisijas paziņojumā tiek
atklāta informācija par finanšu sistēmas visaptverošu
reformu, balstoties uz Larozjēra ziņojumu. Tajā
izklāstīts, kā skaidra un vienota apņēmība
īstenot šo vērienīgo programmu var bruģēt
ceļu Eiropas Savienībai, lai pasaules mērogā uzņemtos
vadošo lomu G-20 augstākā līmeņa sanāksmē,
kura notiks Londonā 2. aprīlī.
Komisijas priekšsēdētājs Žozē Manuels Barrozu
sacīja: „Eiropadomes pavasara sanāksmei jādod
pārliecinošs signāls pilsoņiem, uzņēmumiem un
visai pasaulei. Jā, šo krīzi var pārvarēt. Jā,
Eiropā valda vienotība, pārliecība un
apņēmība uzvarēt šajā cīņā. Mums ir
stingri un koordinēti jāīsteno saskaņotais
atveseļošanas plāns. Mums ir pilnībā jāizmanto
vienotā tirgus iespējas. Šodien mēs aicinām ES
vadītājus vienoties par visaptverošu rīcības
plānu. Mums ir jādara viss iespējamais, lai pasargātu savus
pilsoņus no bezdarba. Balstoties uz Larozjēra ziņojumu, mums ir
jāsakārto finanšu tirgi. Tāpat arī jāsagatavo
pamats tam, lai Eiropa, rādot piemēru un paužot
pārliecību, uzņemtos vadošo lomu, tuvojoties G-20
augstākā līmeņa sanāksmei Londonā.
Banku sistēma
Komisijas paziņojuma sākumā sniegts pārskats pa
pasākumiem, kas veikti kopš 2008. gada rudens un kas novērsa
Eiropas banku nozares sabrukumu, tādējādi izvairoties no
neskaitāmiem bankrotiem un darbavietu zaudēšanas. Tas mudina
dalībvalstis rīkoties ātri, lai atjaunotu uzticību un banku
aizdevumu plūsmu, īpaši īstenojot ieteikumus, ko Komisija
sniedza 25. februārī par samazinātas vērtības
aktīvu izslēgšanu no banku bilances.
Finanšu regulējums un uzraudzība
Komisija atbalsta un lūdz arī ES vadītājus atbalstīt
galvenos principus, ko izklāstījusi Larozjēra grupa. Komisija
aicina izveidot uzraudzības sistēmu, kurā daudz stingrāka
pārraudzība ES līmenī būtu apvienota ar skaidri
noteiktas valstu uzraudzītāju lomas saglabāšanu. Tā
atbalsta grupas priekšlikumu ECB aizbildnībā izveidot
agrīnās brīdināšanas struktūru, lai apzinātu
un novērstu sistēmiskus riskus. Komisija atbalsta grupas ieteikumu
ieviest reglamentējošu pamatstandartu kopumu visā ES.
Aprīlī Komisija izvirzīs iniciatīvas attiecībā
uz drošības fondiem, privāto kapitālu un atalgojuma
struktūrām, kuras šobrīd jau tiek gatavotas. Pēc
ietekmes novērtēšanas Eiropadomes jūnija sanāksmē
Komisija piedāvās grafiku turpmākiem pasākumiem, balstoties
uz Larozjēra ziņojumu. Rudenī tā izvirzīs
priekšlikumus jaunai uzraudzības sistēmai un attiecībā
uz jautājumiem, kas ietver likviditātes risku un aizņēmumu
pārmērīgu izmantošanu, aizsardzības turpmāku
pastiprināšanu noguldītājiem un apdrošinājuma
ņēmējiem un efektīvas sankcijas par
ļaunprātīgiem pārkāpumiem.
Reālā ekonomika
Paziņojumā uzsvērti Eiropas ekonomikas atveseļošanas
plāna pirmie pozitīvie rezultāti. Kopējais fiskālais
atbalsts ekonomikai, ko nodrošina Eiropas un valstu pasākumi un
automātiski stabilizatori, 2009.-2010. gadā ir vismaz 3,3 %
no IKP. Pielikumā apkopoti 500 nacionālie pasākumi un
secināts, ka kopumā tie atbilst principam, ka atveseļošanas
darbībām ir jābūt savlaicīgām,
mērķtiecīgām un ar pagaidu raksturu.
Komisija aicina ES vadītājus atbalstīt skaidrus principus
turpmākai rīcībai, kas būtu saskaņā ar vienoto
tirgu, brīvu tirdzniecību visā pasaulē, ekonomikas ar zemu
oglekļa emisijas līmeni radīšanu un pēc iespējas
drīzāku atgriešanos pie ilgtspējīgām
publiskajām finansēm.
Komisija atkārtoti aicina dalībvalstis vienoties par
mērķtiecīgu ieguldījumu 5 miljardu eiro
apmērā enerģētikas tīklu savstarpējai
savienošanai un platjoslas pakalpojumiem un uzsver.
Nodarbinātība
Komisijas ieguldījums liek dalībvalstīm pastiprināt
centienus, lai novērstu bezdarbu, kas pirmo reizi kopš
pagājušā gadsimta deviņdesmitajiem gadiem
2010. gadā varētu tuvoties 10 %, un sociālo
atstumtību. Šie centieni arī palīdzēs saglabāt
pieprasījumu un novērst darbavietu turpmāku zaudēšanu.
Tiem ir jāieņem centrālā vieta valstu stimulēšanas
plānos. Komisija aicina dalībvalstis izmantot tādus
pasākumus kā finanšu atbalsts darba laika organizācijas
pagaidu modeļiem, ienākumu palielināšana bezdarbniekiem,
tādu izmaksu samazināšana darba devējiem, kas nav
saistītas ar algām, un ieguldījumu palielināšana
prasmju veidošanā un pārkvalifikācijā. Eiropas
līmenī Komisija aicina ātri apstiprināt tās
priekšlikumu, lai nekavējoties varētu par 1,8 miljardiem
eiro palielināt avansa maksājumus no Eiropas Sociālā
fonda.
Komisija arī izklāsta plānu, lai sagatavotos Eiropas
augstākā līmeņa sanāksmei nodarbinātības
jautājumos, kura maijā notiks Prāgā un kurā būtu
jāvienojas par konkrētiem turpmākiem pasākumiem, lai
saglabātu darbavietas un radītu tās nākotnes nozarēs.
Tuvojoties augstākā līmeņa sanāksmei, Komisija
dažādās dalībvalstīs organizēs virkni
semināru ar galvenajām ieinteresētajām personām.
Atveseļošanās veicināšana pasaules
mērogā – ES vadošā loma
Komisija lūdz ES vadītājus vienoties par vairākām
jomām, kurās Eiropa var un kurās tai vajadzētu
nodrošināt stingru vadošo lomu 2. aprīļa G-20
augstākā līmeņa sanāksmē Londonā, balstoties
uz panākumiem, kas gūti, paužot vienotu nostāju
Vašingtonas augstākā līmeņa sanāksmē
2008. gada novembrī.
ES ir jādod vienots stimuls, lai uzlabotu finansiālo un
reglamentējošo sistēmu pasaules mērogā, galveno
uzmanību pievēršot labākai pārredzamībai un
atbildībai, visu finanšu jomas dalībnieku pienācīgam
regulējumam, to grūtību pārvarēšanai, ko rada
jurisdikcijas, kuras nevēlas sadarboties, starptautiskas sadarbības
veicināšanai uzraudzības jomā, kā arī SVF,
Finansiālās stabilitātes foruma un Pasaules bankas reformas
īstenošanai.
Eiropai arī jāveicina atveseļošanās visā
pasaulē, pieprasot pārskatīt līdz šim veikto
fiskālo pasākumu ietekmi pasaules mērogā, sekmējot
brīvu tirdzniecību un aicinot Londonas augstākā
līmeņa sanāksmē uzsākt daudzpusēju iniciatīvu
par tirdzniecības finansēšanu un vēlreiz apstiprināt
Vašingtonā pausto apņēmību sasniegt
Tūkstošgades attīstības mērķus.
Komisijas paziņojuma Eiropadomei pilns teksts pieejams
šādā tīmekļa vietnē: 
http://ec.europa.eu/commission_barroso/president/index_en.htm
