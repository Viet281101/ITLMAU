IP/09/1501 Briselē, 2009. gada 9. oktobrī  Piensaimniecības nozare — Komisija apstiprina jaunākos priekšlikumus piensaimnieku atbalstam  Turpinot centienus stabilizēt piena tirgu, Eiropas Komisija šodien ierosinājusi divas izmaiņas piensaimniecības nozares n oteikumos. Pirmkārt, kā pagājušajā mēnesī jau paziņoja lauksaimniecības un lauku attīstības komisāre Marianna Fišere Bola, tiek ierosināts uz piensaimniecības nozari turpmāk attiecināt "tirgus traucējumu klauzulu", kas jau darbojas citās lauksaimniecības nozarēs, lai būtu iespējams ātrāk reaģēt uz nākotnē gaidāmiem tirgus traucējumiem. Otrkārt, 2009./2010. un 2010./2011. kvotu gadā izmaiņas dalībvalstu īstenotajā kvotu pirkšanas shēmas administrēšanā nodrošinās, ka iegūtās kvotas, kas ir valsts rezervē, vairs netiks uzskatītas par daļu no valsts kvotas, ja būs jālemj par to, vai par kvotas pārsniegumu ir jāmaksā papildu nodeva. Ja papildu nodeva tādā gadījumā tiek iekasēta, tad to daļu, kas atbilst iepirktajai kvotai, dalībvalstis var izmantot nozares pārstrukturēšanai. Šos priekšlikumus ES lauksaimniecības ministri apspriedīs 19. oktobrī. Šomēnes Komisija arī formāli apstiprinās izmaiņas valsts atbalsta noteikumos, ļaujot dalībvalstīm līdz 2010. gada beigām izmaksāt katram lauksaimniekam valsts atbalstu līdz 15 000 eiro.  “Šie priekšlikumi no jauna apliecina mūsu apņemšanos palīdzēt piensaimniekiem pārvarēt tirgus grūtības”, saka komisāre Fišere Bola.  “Plašajam jau noteikto pasākumu klāstam ir labvēlīga ietekme, un šodien izteiktie priekšlikumi palīdzēs ilgākā laikposmā.  Nākamajā nedēļā notiks arī augsta līmeņa ekspertu grupas pirmā sanāksme par piensaimniecības nozares ilgtermiņa attīstību.  Un 19. datumā gaidāms ministru balsojums par mūsu plāniem pagarināt intervences periodu.” Jaunākie notikumi piena tirgū  Jaunākie dati liecina, ka cenas uzlabojas ne tikai visiem piena produktiem, bet arī no saimniecības iepirktajam svaigpienam.  Vidējā piena cena jūlijā/augustā tiek lēsta 25–26 centi par litru, un nesen saņemtā informācija no Eiropas lielākajiem pārstrādātājiem liecina par turpmāku pieaugumu 1–2 centu apmērā par piena piegādi septembrī/oktobrī.  Piena t.s. "tūlītēja darījuma cena" kopš jūnija ir palielinājusies krietni vairāk.  Cenas par produktiem, attiecībā uz kuriem var veikt intervenci (sviests un sausais vājpiens), trijos mēnešos ir pieaugušas par 7–9 % un tagad krietni pārsniedz intervences cenu līmeni.  Līdz šim veiktie pasākumi  Komisija plāno tirgus pasākumiem šogad tērēt līdz 600 miljoniem eiro.  19. oktobrī Padome balsos par Komisijas priekšlikumu pagarināt intervences periodu.  70 % tiešo maksājumu šogad drīkst izmaksāt 6 nedēļas agrāk nekā parasti (no 16. oktobra).  Kad 2003. gadā tika veikta KLP reforma, tiešajiem maksājumiem tika atvēlēti papildu 5 miljardi eiro gadā, lai piensaimniekiem kompensētu intervences cenu samazinājumu.  “Veselības pārbaudes” un ekonomikas atveseļošanas pasākumu ietvaros ir pieejami papildu 4,2 miljardi eiro, lai atrisinātu “jaunās problēmas”, tostarp īstenotu piena nozares pārstrukturēšanu.  Šis atbalsts paredzēts papildu instrumentiem, kas jau ir pieejami lauku attīstības politikas pasākumu ietvaros.  Komisija pastiprināja arī programmu skolu apgādei ar pienu, paplašinot programmā paredzēto produktu klāstu un skolēnu vecuma grupas.  Turklāt tika uzsākta jauna piena produktu reklāmas pasākumu kampaņa.  Komisija patlaban gatavo ziņojumu par pārtikas piegādes ķēdes darbību piena nozarē, lai uzlabotu pārredzamību un noskaidrotu, vai šajā jomā ir konkurences problēmas.  To publicēs līdz gada beigām un apspriedīs augsta līmeņa ekspertu grupā. Plašāka informācija pieejama    http://ec.europa.eu/agriculture/markets/milk/index_en.htm
