IP/09/276
Briselē, 2009. gada 18. februārīPazudušu bērnu
palīdzības dienesta numurs 116000 darbojas piecās ES
dalībvalstīsPirms diviem gadiem Eiropas Komisija rezervēja
tālruņa numuru 116000 kā pazudušu bērnu
palīdzības dienesta numuru, kas būtu kopīgs
visai ES (IP/07/188),
un aicināja dalībvalstis to ieviest un izmantot.
Pagājušajā gadā numurs 116000 darbojās vienīgi
Ungārijā (IP/08/1129),
tomēr pēc vairākkārtējiem Komisijas aicinājumiem
visas ES dalībvalstis šobrīd ir nodrošinājušas, ka
šis numurs ir publiski pieejams palīdzības dienestu operatoriem.
Numurs ir arī piešķirts pakalpojuma sniedzējiem
deviņās dalībvalstīs salīdzinājumā ar
septiņām dalībvalstīm pagājušajā gadā.
Palīdzības dienesta numurs 116000 šobrīd darbojas
piecās valstīs (Grieķijā, Nīderlandē,
Portugālē, Rumānijā un Ungārijā). Drīz
tā darbība tiks uzsākta vēl divās valstīs
(Beļģijā un Slovākijā). Komisija ir rūpīgi
uzraudzījusi, lai ES valstis rezervētu numuru 116000, kā tas
prasīts ES tiesību aktos, un tagad vēlreiz aicina
dalībvalstis atbalstīt un ievirzīt operatorus, kuri
vēlētos nodrošināt palīdzības dienesta 116000
pakalpojumus, lai vecāki un bērni varētu zvanīt uz šo
numuru, kad vien tas ir vajadzīgs un no jebkuras vietas
Eiropā.
"Tās ir labas ziņas, ka pazudušu bērnu
palīdzības dienesta numurs 116000 tagad darbojas Grieķijā,
Nīderlandē, Portugālē, Rumānijā un
Ungārijā. Tomēr no citām dalībvalstīm tika
gaidīta vērienīgāka pieeja. Kad runa ir par mūsu
bērnu drošību, nav vietas un laika bezrūpībai,"
sacīja ES telekomunikāciju komisāre Viviāna Redinga.
"Vēlos aicināt dalībvalstis pildīt savu pienākumu un
informēt pakalpojuma sniedzējus par numuru 116 pieejamību, lai
palīdzības dienestu darbība tiktu ātri uzsākta
visā ES. Tās nav tikai juridiskas saistības — kuru izpilde
aizvien tiks stingri prasīta — tas ir arī morāls
pienākums pret vecākiem un bērniem Eiropā."
Šobrīd pazudušu bērnu palīdzības dienesta
numurs 116000 darbojas piecās ES dalībvalstīs
(Grieķijā, Nīderlandē, Portugālē,
Rumānijā un Ungārijā). Šajās valstīs šis
numurs ir piešķirts pakalpojuma sniedzējiem, kuriem
jāspēj pienācīgi apstrādāt zvanus — bez
maksas, 24 stundas diennaktī un 7 dienas nedēļā, visā
valstī. Kopš numura 116000 ieviešanas Ungārijā katru
mēnesi šo numuru ir mēģināts sazvanīt aptuveni
40 000 reizes, un Ungārijas palīdzības dienests Kék Vonal katru mēnesi var
atbildēt uz 6 000-7 000 šādu zvanu.
Pagājušajā gadā palīdzības dienests 116000 ir
pierādījis savu noderību gadījumos, kad vecāki nolaupa
bērnus un aizved pāri robežai. Beļģijā kāds
tēvs nolaupīja savas 7, 10 un 14 gadus vecās meitas un
deviņus ar pusi mēnešus turēja viņas slēptuvē
ļoti sliktos un bīstamos apstākļos. 2008. gada
septembrī pēc Beļģijas un Portugāles pazudušu bērnu
palīdzības dienestu 116000 lūguma Portugāles TV kanāla
RTP-TV vakara ziņas sākās ar aicinājumu sniegt
informāciju par pazudušajiem bērniem, un raidījuma
beigās ekrānā tika parādīts numurs 116000. Dažas
minūtes pēc raidījuma beigām lieta tika atrisināta.
Ieviešot numuru 116000 it visur Eiropā, meklēšanas
kampaņas un starptautiskā sadarbība kļūtu
vienkāršāka un efektīvāka. Uzlabotos arī
koordinācija starp palīdzības dienestiem, meklējot
pazudušos bērnus ārvalstīs.
Sekmīgi tiek ieviesti arī divi citi 2007. gada oktobrī
rezervēti tālruņa numuri — 116111 (numurs, uz kuru
bērni var zvanīt, lai lūgtu palīdzību) un 116123
(emocionālā atbalsta numurs). 
Sešpadsmit dalībvalstis (Bulgārija, Čehija,
Dānija, Grieķija, Igaunija, Īrija, Latvija, Nīderlande,
Polija, Portugāle, Rumānija, Slovākija, Somija, Ungārija,
Vācija un Zviedrija) ir piešķīrušas numuru 116111
salīdzinājumā ar desmit dalībvalstīm
pagājušajā gadā. Numura piešķiršana
turpinās divās valstīs (Kiprā un Spānijā). Lai gan
pagājušajā gadā numurs 116111 darbojās
vienīgi Ungārijā, šobrīd tas ir pieejams
deviņās dalībvalstīs (Čehijā,
Dānijā, Igaunijā, Polijā, Portugālē,
Rumānijā, Slovākijā, Ungārijā un Vācijā)
un drīz tiks ieviests vēl piecās valstīs
(Grieķijā, Īrijā, Latvijā, Somijā un
Zviedrijā). 
Emocionālā atbalsta numurs 116123 ir piešķirts
palīdzības dienestu operatoriem septiņās
dalībvalstīs (Austrijā, Īrijā,
Nīderlandē, Slovēnijā, Somijā, Vācijā un
Zviedrijā). Numura piešķiršana turpinās Kiprā.
Numurs 116123 jau darbojas Austrijā un drīz būs pieejams vēl
trīs valstīs (Slovēnijā, Vācijā un
Zviedrijā).
Pagājušā
gada jūlijā sagatavotais Komisijas progresa ziņojums
liecināja, ka dalībvalstis līdz šim nav pielikušas
pienācīgas pūles, lai informētu potenciālos pakalpojuma
sniedzējus par numuriem 116, un ziņojumā dalībvalstis tika
aicinātas rīkoties aktīvāk (IP/08/1129).
It sevišķi dalībvalstis var potenciālos pakalpojuma
sniedzējus, kuriem parasti ir nepietiekamas zināšanas par
telekomunikācijām, labāk informēt par to, kā
saņemams numurs, un nodrošināt tiem vienotu kontaktpunktu
ministrijā vai valsts regulatīvajā iestādē. 
Vispārēja informācija
Eiropas Komisija
2006. gada jūlijā ierosināja rezervēt vienotu
tālruņa numuru ziņošanai par pazudušiem bērniem
(116000) un citu tālruņa numuru, uz kuru zvanot bērni var
saņemt palīdzību (116111). Šādu priekšlikumu
izstrādāja pēc tam, kad tika pieņemta ES
stratēģija bērnu tiesību jomā (IP/06/927).
Attiecīgi 2007. gada 15. februārī un 2007. gada
30. oktobrī Komisija nolēma visās dalībvalstīs
rezervēt tālruņa numuru 116000 (IP/07/188)
un 116111. Ar šo lēmumu ES dalībvalstīm tiek uzlikts
pienākums darīt publiski pieejamus „tālruņa numurus
116”, bet neliek tām šos numurus piešķirt pakalpojumu
sniedzējam vai nodrošināt pakalpojumu sniegšanu. 
Sīkāka informācija par numuriem 116: 
http://ec.europa.eu/information_society/policy/ecomm/current/pan_european/index_en.htm
