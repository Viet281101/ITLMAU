IP/09/693
Briselē, 2009. gada 4. maijāPavasara prognozes
2009.–2010. gadam: smags 2009. gads, bet, iedarbojoties
atbalsta pasākumiem, ES ekonomika stabilizēsiesSaskaņā ar Komisijas pavasara prognozi
Eiropas Savienības IKP šajā gadā samazināsies par
4 % un kopumā stabilizēsies 2010. gadā.
Recesijas galvenie iemesli ir globālās finanšu krīzes
pastiprināšanās, pasaules tirdzniecības strauja
samazināšanās un vairākās valstīs
notiekošā mājokļu tirgus korekcija. Tomēr, tā
kā sāk iedarboties fiskālās un monetārās
stimulēšanas pasākumi, sagaidāms, ka izaugsme
2010. gada laikā varētu nedaudz atjaunoties. Smagi cietīs
darba tirgi, jo sagaidāms, ka bezdarba līmenis ES 2010. gadā
palielināsies līdz 11 %. Prognozēts arī, ka strauji
pieaugs budžeta deficīts, 2010. gadā sasniedzot
7¼ % no IKP. To izraisīs gan izaugsmes palēninājums,
gan diskrecionārie pasākumi, kas īstenoti ekonomikas atbalstam
saskaņā ar Komisijas ierosināto Eiropas ekonomikas
atveseļošanas plānu.
 „Eiropas ekonomikā valda pēckara gados smagākā
un plašākā recesija. Tomēr sagaidāms, ka
vērienīgie pasākumi, kurus valdības un centrālās
bankas īstenojušas šajos ārkārtas apstākļos,
jau šogad apturēs saimnieciskās darbības kritumu un
nodrošinās atveseļošanos nākamajā gadā. Lai
to panāktu, mums ātri jārīkojas, lai likvidētu banku
bilancēs tādus aktīvus, kuru vērtība ir
samazinājusies, un vajadzības gadījumā veiktu banku
rekapitalizācijas pasākumus”, teica Ekonomikas un monetāro
lietu komisārs Hoakins Almunja. 
Globālās izaugsmes rādītāji atkal kļūst
pozitīvi
Finanšu krīzes pastiprināšanās izraisīja
globālās saimnieciskās darbības mazināšanos,
kā arī strauju pasaules tirdzniecības un rūpnieciskās
ražošanas kritumu pagājušās ziemas laikā.
Ekonomikas lejupslīde savā ceļā ir skārusi aizvien
pieaugošu valstu skaitu, tostarp jaunās tirgus ekonomikas valstis un
jaunattīstības valstis. Tomēr, tā kā sāk
iedarboties fiskālās un monetārās stimulēšanas
pasākumi, finanšu krīze pamazām norimst, un ir
prognozēts, ka globālā IKP pieauguma rādītāji
2009. gada otrajā pusē no jauna kļūs pozitīvi.
Paredzams, ka 2010. gadā globālā izaugsme sasniegs
2 %.
Strauja recesija ES, tomēr tās beigas jau ir tuvu 
Recesija, kas aizsākās 2008. gada otrajā ceturksnī,
uz gada beigām pastiprinājās, un salīdzinājumā ar
iepriekšējo ceturksni IKP gada pēdējā ceturksnī
samazinājās par aptuveni 1½ % gan ES, gan euro
zonā. Apsekojuma dati un skaitliskie rādītāji liecina, ka
šā gada pirmajā ceturksnī IKP samazināšanās
ir turpinājusies. Lejupslīde ir ietekmējusi visas
dalībvalstis, lai gan to nākotnes izredzes atšķiras un ir
atkarīgas no relatīvās ietekmes, ko radījusi finanšu
krīze, mājokļu tirgus dinamika un atvērtības
pakāpe.
Tā kā finanšu tirgi stabilizējas, uzlabojas
ieguldītāju uzticība un gan fiskālais atbalsts, gan
monetārie atvieglojumi pamazām izpaužas praktiskās
darbībās, ir paredzams, ka IKP kritums līdz gada beigām
izlīdzināsies, un izaugsmes rādītājiem 2010. gada
laikā vajadzētu mainīties uz nedaudz pozitīviem. 
Lejupslīde ietekmē ne tikai dalībvalstis, bet arī
gandrīz visus pieprasījuma komponentus. Īpaši
spēcīgu triecienu ir saņēmuši privātie
ieguldījumi. Iemesli ir prognozes par pieprasījuma
samazināšanos, straujš kapacitātes izmantošanas kritums
un joprojām stingri finansēšanas nosacījumi. Arī
eksports ir strauji sarucis, jo ir ievērojami mazinājusies pasaules
tirdzniecība. Lai gan privātais patēriņš joprojām
saglabājas salīdzinoši augstā līmenī, jo ir
samazinājušās naftas cenas un inflācija, ļoti
iespējams, ka faktiskie izmantojamie ienākumi samazināsies,
joprojām pasliktinoties situācijai darba tirgū. Izaugsmi
šajā gadā veicinās tikai valsts patēriņš un
publiskie ieguldījumi, daļēji pateicoties budžeta
stimulēšanas pasākumiem, kas īstenoti atbilstīgi ES
atveseļošanas plānam. 
Darba tirgus un publiskās finanses saņem smagu triecienu
Situācija Eiropas darba tirgos sāka pasliktināties
pagājušā gada laikā, kā parasti atpaliekot no
ekonomikas izaugsmes palēnināšanās. Lūkojoties
nākotnē, paredzams, ka nodarbinātība gan ES, gan euro
zonā šajā gadā samazināsies par aptuveni 2½ %
un vēl par 1½ % 2010. gadā. Tādējādi
salīdzinājumā ar 9½ miljoniem jaunu darbavietu, kas
tika izveidotas 2006.–2008. gadā, šajos divos gados tiks
zaudēti aptuveni 8½ miljoni darbavietu. 
Recesija ir smagi skārusi arī publiskās finanses. Paredzams,
ka budžeta deficīts ES šajā gadā vairāk nekā
dubultosies (no 2,3 % no IKP 2008. gadā līdz 6 %) un
vēl vairāk palielināsies 2010. gadā (līdz
7¼ %). Fiskālā stāvokļa straujā
pasliktināšanās daļēji skaidrojama ar ekonomiskās
izaugsmes palēninājumu, jo Eiropā automātiskie
stabilizētāji ir salīdzinoši lieli, bet tās iemesls ir
arī ievērojamo diskrecionāro budžeta stimulēšanas
pasākumu īstenošana saimnieciskās darbības atbalstam.Pagaidām inflācija ļoti zema
Pēdējos mēnešos inflācija ir strauji
samazinājusies, un tiek prognozēts, ka, pateicoties pamatietekmei,
vājām ekonomikas izaugsmes izredzēm un paredzamam preču cenu
samazinājumam, tā turpinās samazināties arī
šā gada otrajā un trešajā ceturksnī. Kopumā
prognozes liecina, ka SPCI inflācija 2009. gadā ES būs
nedaudz zemāka par 1 % (un ½ % euro zonā) un
abās zonās sasniegs minimumu trešajā ceturksnī. Tā
kā pamatietekme, ko iepriekš izraisījuši enerģijas un
pārtikas cenu lēcieni, šajā rudenī nav iekļauti
ikgadējā likmē, ir sagaidāms, ka SPCI inflācija
pamazām paaugstināsies līdz aptuveni 1¼ %
nākamajā gadā. 
Saglabājas ievērojama nedrošība 
Tā kā globālā ekonomika ir saskārusies ar
smagāko recesiju kopš Otrā pasaules kara, ar ekonomiku un
inflāciju saistītās izredzes ir diezgan neskaidras. Risks, ka
izredzes varētu izrādīties sliktākas, nekā
paredzēts, pamatojas galvenokārt uz finanšu krīzes ietekmi
un atgriezeniskās saiti starp dažādām ekonomikas
nozarēm. No otras puses, fiskālās un monetārās
stimulēšanas pasākumi varētu izrādīties
efektīvāki un labāk nekā prognozēts atjaunot
stabilitāti un uzticību finanšu tirgos, kā arī
atbalstīt saimnieciskās darbības. Inflācijas riska
perspektīvas šajā gadā šķiet līdzsvarotas, un
izriet no iespējama preču cenu pieauguma, kā arī cenu un
algu noteikšanas modeļa. 
Sīkāks ziņojuma izklāsts atrodams:
http://ec.europa.eu/economy_finance/thematic_articles/article14927_en.htm
[  ]
[  ]
[  ]
[  ]
