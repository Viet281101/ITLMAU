IP/09/1136    Briselē, 2009. gada 14. jūlijā    Komisija atjaunina aviokompāniju sarakstu, kurām aizliegts ielidot Eiropas gaisa telpā  Eiropas Komisija vakar pēcpusdienā pieņēma Eiropas Savienībā aizliegto aviokompāniju sarakstu, kas atjaunināts vienpadsmito reizi un kurā ietvertas divas papildu valstis.  Atjauninātajā sarakstā atcēla piecām aviokompānijām noteikto aizliegumu, ņemot vērā apmierinošos uzlabojumus drošības jomā.   „Mēs nevaram atļauties pieļaut kompromisus gaisa satiksmes drošībā, mums aizvien jābūt piesardzīgiem;  iedzīvotājiem ir tiesības lidot drošos apstākļos visā pasaulē”, teica Komisijas priekšsēdētāja vietnieks Antonio Tajani , apgalvojot, ka „mēs nepieņemsim aviokompānijas, kuras, veicot lidojumus Eiropā un ārpus tās, izmanto atšķirīgus standartus; ir pēdējais laiks starptautiskajai sabiedrībai pārvērtēt tās drošības politiku;  aviokompānijām, kuras negarantē drošību, nebūtu jāļauj veikt lidojumus vispār.  Šis saraksts ir ievērojami palīdzējis panākt lielāku drošību Eiropas gaisa telpā.  Mums vajadzētu pakāpeniski pāriet uz starptautisku stratēģiju, kuras pamatā ir sadarbība starp valstīm visā pasaulē”.  Jaunais saraksts aizstāj iepriekšējo un jau ir pieejams Komisijas tīmekļa vietnē (   http://ec.europa.eu/transport/air-ban/   ).   Pēc saraksta atjaunināšanas var izdarīt divus galvenos secinājumus:  a) saraksts darbojas kā spēcīgs stimuls, lai labotu trūkumus drošības jomā;  svītrošana no saraksta ir patiešām iespējama, ja iesaistītās puses faktiski īsteno stabilas koriģējošas darbības, lai ievērotu visus attiecīgos drošības standartus;  b) Kopienas saraksts aizvien biežāk kalpo kā brīdinājums, nevis kā soda instruments aviācijas lidojumu drošības garantēšanā.  To pierāda daudzie gadījumi, kad Kopiena ir veiksmīgi reaģējusi uz iespējamajiem drošības apdraudējumiem krietnu laiku pirms radikālu pasākumu veikšanas, proti, ierobežojumu noteikšanas.  Drošības jomā Kopiena ir atzinusi Indonēzijas civilās aviācijas pārvaldes veiktos būtiskos uzlabojumus un sasniegumus.  Četrus gaisa pārvadātājus , Garuda Indonesia , Airfast Indonesia , Mandala Airlines un Premiair , kuri no 2007. gada jūlija bija iekļauti aizliegto gaisa pārvadātāju sarakstā, var no tā svītrot, jo to iestādes garantē, ka tiek ievēroti starptautiskie drošības standarti.  Taizemes gaisa pārvadātājs One Two Go ir svītrots no saraksta, jo Taizemes aviācijas iestādes ir anulējušas tā sertifikātu.  Ir atzīts, ka Angolas civilās aviācijas iestāde un gaisa pārvadātājs TAAG Angola Airlines ir veikuši uzlabojumus, pakāpeniski novēršot visus ar drošību saistītos trūkumus.  Šajā kontekstā saskaņā ar sadarbības un palīdzības nolīgumu, kas parakstīts starp Angolas un Portugāles civilās aviācijas iestādēm, aviokompānijai atļāva atsākt darbību Portugālē, ja tā veic lidojumus tikai ar noteiktiem gaisa kuģiem un ievēro ļoti stingrus noteikumus.  Šis saraksta atjauninājums atspoguļo arī dažu konkrētu valstu pastāvīgo dialogu par lidojumu drošību.  Šajā jomā, saņēmusi pierādījumus par drošības standartu uzlabošanu, Komisija cieši uzraudzīs vairākus Krievijas gaisa pārvadātājus, kuriem Krievijas iestādes ir noteikušas darbības ierobežojumus.   Tā ir arī ņēmusi vērā Indonēzijas, Gabonas, Ukrainas un Angolas civilās aviācijas iestāžu centienus efektīvāk pildīt uzraudzības pienākumus drošības uzlabošanā un šajā nolūkā ciešāk sadarboties ar Komisiju.   Tā kā Zambijas un Kazahstānas aviācijas iestādes konstatēja ar drošību saistītus trūkumus pārraudzības sistēmā, visiem šo valstu gaisa pārvadātājiem noteica darbības aizliegumu, izņemot Kazahstānas gaisa pārvadātāju Air Astana , kura darbības Kopienā ir stingri ierobežotas. Tomēr visiem šajā un iepriekšējos atjauninājumos minētajiem gaisa pārvadātājiem Kopienas lidostās turpinās piemērot pirmslidojuma/pēclidojuma pārbaudes, lai nodrošinātu, ka tie konsekventi ievēro attiecīgos drošības standartus.  Patlaban Kopienas sarakstā ir 9 atsevišķi gaisa pārvadātāji, kuru darbība Eiropas Savienībā ir pilnībā aizliegta: Air Koryo no Korejas Tautas Demokrātiskās Republikas (KTDR), Air West no Sudānas, Ariana Afghan Airlines no Afganistānas, Siem reap Airways International no Kambodžas, Silverback Cargo Freighters no Ruandas, Motor Sich , Ukraine Cargo Airways , Ukrainian Mediterranean Airlines un Volare no Ukrainas;  visi gaisa pārvadātāji (246) no šādām 12 valstīm: Angola, Benina, Kongo Demokrātiskā Republika (KDR), Ekvatoriālā Gvineja, Gabona (izņemot trīs gaisa pārvadātājus, kuri darbojas, ievērojot stingrus ierobežojumus un nosacījumus), Indonēzija (izņemot četrus gaisa pārvadātājus, kuri svītroti no saraksta), Kazahstāna (izņemot vienu gaisa pārvadātāju, kas darbojas, ievērojot ierobežojumus un nosacījumus), Kirgizstānas Republika, Libērija, Sjerraleone, Svazilenda un Zambija;  7 gaisa pārvadātāji, kuriem atļauts darboties, ievērojot ierobežojumus un nosacījumus —  TAAG Angola Airlines , Air Astana no Kazahstānas, Gabon Airlines , Afrijet un SN2AG no Gabonas, Air Bangladesh un Air Service Comores .  Starptautiskās civilās aviācijas organizācijas (ICAO) veiktās drošības revīzijas ir būtisks elements un viens no kopīgajiem kritērijiem, ko izmanto, lai noteiktu darbības aizliegumu. Tādēļ ir būtiski uzlabot sadarbību ar ICAO šajā jomā. Tas bija galvenais jautājums 9. jūlija sanāksmē, kurā tikās viceprezidents Tajani un ICAO Padomes prezidents Roberto Kobeh González . Ziņojumā par noteikumu darbību, ko sagatavos šā gada otrajā pusē, ietvers arī priekšlikumus to nostiprināšanai starptautiskā mērogā.
