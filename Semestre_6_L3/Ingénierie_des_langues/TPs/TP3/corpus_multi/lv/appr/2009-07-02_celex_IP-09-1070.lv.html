IP/09/1070 Briselē, 2009. gada 2. jūlijā Mikrofinansēšanas instruments ar budžetu 100 miljoni euro, kas palīdzēs sākt uzņēmējdarbību  Eiropas Komisija šodien nāk klajā ar priekšlikumu izveidot jaunu mikrofinansēšanas instrumentu, kas ļaus piešķirt mikrokredītus mazajiem uzņēmumiem un cilvēkiem, kas zaudējuši darbu un vēlas izveidot savu uzņēmumu. Šā instrumenta sākotnējais budžets būs 100 miljoni euro; vairāk nekā 500 miljonus euro varētu iegūt, izmantojot kopīgu iniciatīvu ar starptautiskām finanšu iestādēm, īpaši ar Eiropas Investīciju bankas (EIB) grupu. Šis jaunais instruments ir viens no pasākumiem, par kuriem Komisija paziņoja šā gada 3. jūnijā paziņojumā “Kopīgā apņemšanās nodarbinātībai” (skatīt    IP/09/859   un   MEMO/09/259   ). “Ekonomiskās krīzes rezultātā ES šogad tiks likvidēti 3,5 miljoni darbavietu. Finanšu krīzes dēļ ir izsīkuši kredītresursi, kas būtu pieejami tiem, kuri vēlas sākt uzņēmējdarbību vai paplašināt to,” teica Nodarbinātības un sociālo lietu komisārs Vladimirs Špidla. “Pašreizējās recesijas apstākļos mēs vēlamies piedāvāt jaunu risinājumu darbu zaudējušajiem cilvēkiem, atvieglojot finansējuma saņemšanu jaunu uzņēmumu veidošanai vai paplašināšanai. Turklāt mēs vēlamies palīdzēt mazajiem uzņēmumiem, lai, neraugoties uz krīzi, tie varētu attīstīties. Tas palīdzēs radīt jaunas darbavietas. Eiropa Savienība var nodrošināt patiesu pievienoto vērtību, cik vien iespējams veicinot kredītu piešķiršanu sadarbībā ar EIB grupu, kas dos iespēju daudziem cilvēkiem īstenot sapni kļūt par uzņēmēju.” Pašreizējo ekonomisko lejupslīdi izraisīja finanšu krīze, kuras galvenais cēlonis bija nopietnas likviditātes problēmas; bankas apturēja finanšu līdzekļu aizdošanu savā starpā un pārtrauca aizdevumu izsniegšanu cilvēkiem, kuri tos būtu izmantojuši uzņēmējdarbības veikšanai un darbavietu radīšanai. Jaunais mikrofinansēšanas instruments ir izveidots ar mērķi atvieglot iespēju saņemt finansējumu cilvēkiem, kuriem patlaban ir grūtības saņemt finanšu līdzekļus uzņēmējdarbības uzsākšanai.  Darba ņēmēji, kas zaudējuši darbu (vai kuri to varētu zaudēt nākotnē) un vēlas sākt uzņēmējdarbību, varēs vieglāk iegūt finansējumu un izmantot papildu atbalsta pasākumus, piemēram, mentoringu, mācības un konsultācijas . Turklāt neaizsargātās iedzīvotāju grupas, tostarp jaunieši, kuri vēlas sākt vai paplašināt uzņēmējdarbību, varēs izmantot arī garantijas un palīdzību, sagatavojot biznesa plānu.  Paredzams, ka sadarbībā ar starptautiskām finanšu iestādēm, piemēram, ar EIB grupu, balstoties uz sākotnējo budžetu 100 miljoni euro, tiks iegūti kredītlīdzekļi vēl 500 miljonu euro apmērā. Tādējādi astoņos gados varēs izsniegt aptuveni 45 000 aizdevumu. Turklāt būs atvieglota finansējuma saņemšana, jo, izmantojot Eiropas Sociālo fondu, varēs pieteikties uz aizdevumiem piemērojamo procentlikmju subsīdijām.  Eiropas Savienībā mikrokredīts ir aizdevums, kura apjoms nepārsniedz 25 000 eiro. To var saņemt mikrouzņēmumi, kuros ir nodarbināti mazāk nekā 10 cilvēki (91 % no visiem uzņēmumiem Eiropā), un bezdarbnieki vai saimnieciski neaktīvi cilvēki, kuri vēlas kļūt par pašnodarbinātajiem, bet kuriem nav pieejami parastie banku pakalpojumi. Eiropā mikrouzņēmumi vai mazie uzņēmumi ir 99 % no jaundibinātajiem uzņēmumiem, un vienu trešdaļu no tiem ir izveidojuši cilvēki, kas zaudējuši darbu. ES dalībvalstis apspriedīs Komisijas priekšlikumu atbilstīgi koplēmuma procedūrai Ministru padomē (ar kvalificētā balsu vairākuma balsojumu) un Eiropas Parlamentā. Saskaņā ar Komisijas ieceri jaunais mikrofinansēšanas instruments “Progress” sāks darboties 2010. gadā. Vispārējā informācija  Eiropas Savienība, reaģējot uz krīzi, pavasara Eiropadomē un maijā Prāgā notikušajā Nodarbinātības samitā apzināja un definēja trīs galvenos prioritāros virzienus: saglabāt nodarbinātību, radīt darbavietas un veicināt mobilitāti. Balstoties uz šiem kopīgajiem centieniem, Komisija šā gada 3. jūnijā nāca klajā ar paziņojumu “Kopīgā apņemšanās nodarbinātībai”, ar ko tiks pastiprināta sadarbība starp ES un dalībvalstīm, kā arī starp Eiropas sociālajiem partneriem, īstenojot šos trīs prioritāros virzienus. Šodien pieņemtais priekšlikums ir viens no 3. jūnijā ierosinātajiem pasākumiem.  Papildu informācija Priekšlikums par Eiropas mikrofinansēšanas instrumentu un pavaddokuments:   http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes   Eiropas Komisijas tīmekļa vietne par krīzes ietekmi uz sociālo jomu    http://ec.europa.eu/social/main.jsp?langId=en&amp;catId=736     Kopīgā apņemšanās nodarbinātībai     http://ec.europa.eu/social/main.jsp?langId=en&amp;catId=89&amp;newsId=514&amp;furtherNews=yes
