IP/09/570
Briselē, 2009. gada 14. aprīlīTelesakari: Komisija
jautājumā par privātās dzīves un personas datu
aizsardzību sāk tiesvedību pret Apvienoto KaralistiKomisija ir sākusi pārkāpumu
izmeklēšanas procedūru pret Apvienoto Karalisti; iemesls
bija Apvienotās Karalistes interneta lietotāju sūdzības
un Komisijas un Apvienotās Karalistes pārvaldes iestāžu
intensīvā diskusija par reklāmas paņēmienu, ko
interneta pakalpojumu sniedzēji dēvē par Phorm.
Izmeklēšanas procedūras uzmanības centrā ir
vairāki jautājumi par to, kā Apvienotā Karaliste
īsteno ES e-privātuma un personas datu aizsardzības noteikumus,
saskaņā ar kuriem ES dalībvalstīm cita starpā ir
jānodrošina sakaru konfidencialitāte, aizliedzot
pārtveršanu un uzraudzību bez lietotāja piekrišanas.
Šie jautājumi radās, Komisijai veicot izmeklēšanu
saistībā ar Apvienotās Karalistes iestāžu reakciju
uz interneta lietotāju sūdzībām par
Phorm.
“Uzņēmējiem un patērētājiem var lieti
noderēt tādi paņēmieni kā biheiviorālā
reklāma internetā, taču tā jāizmanto saskaņā
ar ES tiesību aktos iestrādātajiem noteikumiem. Šo noteikumu
uzdevums ir aizsargāt iedzīvotāju privāto dzīvi, un tie
ir strikti jāievēro visās dalībvalstīs,”
sacīja ES telesakaru komisāre Viviāna Redinga.
“Mēs jau diezgan ilgi vērojam Phorm
attīstību, un esam secinājuši, ka ir vērojami
trūkumi tajā, kā Apvienotā Karaliste ir īstenojusi
daļu ES noteikumu par sakaru konfidencialitāti. Aicinu
Apvienotās Karalistes iestādes grozīt tās
pieņemtos tiesību aktus un nodrošināt to, ka pārvaldes
iestādes ir pilnvarotas un tām ir piešķirtas
vajadzīgās tiesības īstenot ES tiesību aktus par
sakaru konfidencialitāti. Tā rezultātā
Apvienotā Karaliste varētu enerģiskāk risināt
jaunus ar e-privātumu un personas datu aizsardzību saistītus
jautājumus, piemēram, Phorm radīto
problēmjautājumu. Tāpat tas palīdzētu
Apvienotās Karalistes patērētājus pārliecināt
par to, ka viņu privātums un dati internetā nav
apdraudēti.”
No 2008. gada aprīļa Komisija no Apvienotās Karalistes
iedzīvotājiem un no Apvienotās Karalistes deputātiem
Eiropas Parlamentā ir saņēmusi vairākus
bažīgus jautājumus par biheiviorālās reklāmas
(interneta pakalpojumu sniedzēji to dēvē par Phorm)
izmantošanu Apvienotajā Karalistē. Phorm ir
tehnoloģija, kas nemitīgi analizē lietotāja darbības
tīmeklī, tādējādi konstatējot, par ko
lietotājs interesējas, un visbeidzot atsevišķās
lietotāja apmeklētajās tīmekļa lapās attēlo
tā interesēm atbilstīgu reklāmas materiālu.
Apvienotās Karalistes fiksēto sakaru operators BT
2008. gada aprīlī atzina, ka 2006. un 2007. gadā,
neinformējot iesaistītos klientus, tas ir izmēģinājis
Phorm. Savukārt no 2008. gada oktobra līdz decembrim
BT veica jaunu, uz uzaicinājumiem balstītu tehnoloģijas
izmēģinājumu. BT veiktā izmēģinājuma
rezultātā Apvienotās Karalistes datu aizsardzības
iestāde — Informācijas komisāra birojs — un
Apvienotās Karalistes policija saņēma virkni
sūdzību.
Komisija kopš 2008. gada jūlija Apvienotās Karalistes
iestādēm ir nosūtījusi vairākas vēstules, ar
kurām tā lūdza informēt par to, kā saistībā
ar Phorm ir īstenoti attiecīgie ES tiesību akti.
Izvērtējusi saņemtās atbildes, Komisija pauž bažas
par to, ka pastāv strukturālas problēmas veidā, kā
Apvienotā Karaliste ir īstenojusi ES noteikumus par sakaru
konfidencialitātes nodrošināšanu.
Saskaņā ar Apvienotās Karalistes tiesību aktiem,
kurus īsteno Apvienotās Karalistes policija, nelikumīga
sakaru pārtveršana ir pārkāpums; taču par
pārkāpumu uzskata tikai “tīšu”
pārtveršanu. Turklāt saskaņā ar minēto
tiesību aktu pārtveršanu uzskata par likumīgu darbību,
ja pārtvērējam ir “pamatots iemesls uzskatīt”,
ka pārtveršanai ir piekrists. Komisija pauž bažas arī
par to, ka Apvienotajā Karalistē nav neatkarīgas
uzraudzības iestādes, kura risinātu ar pārtveršanu
saistītus jautājumus. 
Apvienotajai Karalistei ir divi mēneši laika, lai
atbildētu uz šodien nosūtīto oficiālo paziņojumu
un tādējādi reaģētu uz pārkāpuma
procedūras pirmo posmu. Ja Komisija nesaņems atbildes vēstuli vai
Apvienotās Karalistes sniegtie komentāri nebūs pietiekami,
Komisija var pieņemt lēmumu sagatavot argumentētu atzinumu
(pārkāpuma procedūras otrais posms). Ja
Apvienotā Karaliste vēl joprojām neizpildīs
saskaņā ar ES tiesību aktiem uzliktos pienākumus, tad
Komisija ierosinās lietu Eiropas Kopienu Tiesā.
Priekšvēsture
ES
Direktīva par privāto dzīvi un elektronisko komunikāciju
paredz, ka ES dalībvalstis nodrošina sakaru un saistītās
informācijas par datu plūsmu konfidencialitāti, aizliedzot
pārtveršanu un pārraudzību bez attiecīgo lietotāju
piekrišanas (Direktīvas
2002/58/EK 5. panta 1. punkts). Saskaņā ar ES Datu
aizsardzības direktīvu lietotāja piekrišanai jābūt
“dotai pēc brīvas gribas un informētai” (Direktīvas
95/46/EK 2. panta h) punkts). Turklāt saskaņā ar
Datu aizsardzības direktīvas 24. pantu dalībvalstīm ir
jānosaka piemērotas sankcijas par minētās direktīvas
noteikumu pārkāpšanu, un saskaņā ar 28. pantu
uzraudzības pilnvaras jāpiešķir neatkarīgām
iestādēm. Šos Datu aizsardzības direktīvas noteikumus
piemēro arī saistībā ar sakaru konfidencialitāti.
Sīks telesakaru pārkāpumu procedūras izklāsts
publicēts 
http://ec.europa.eu/information_society/policy/ecomm/implementation_enforcement/infringement/
