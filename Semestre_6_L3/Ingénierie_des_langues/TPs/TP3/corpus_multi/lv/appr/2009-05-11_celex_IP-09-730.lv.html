IP/09/730
Briselē, 2009. gada 11. maijāKomisijas un Eiropas Parlamenta
priekšsēdētāji ar Eiropas reliģiskajiem līderiem
diskutē par ētisku ieguldījumu Eiropas un pasaules ekonomikas
pārvaldībāPēc Eiropas Komisijas
priekšsēdētāja Žozē Manuela Barrozu ielūguma
apmēram 20 augsta līmeņa kristietības, jūdaisma un
islāma pārstāvji no Eiropas šodien sapulcējās
Komisijas galvenajā ēkā, lai risinātu neformālu dialogu
ar Eiropas Savienību. Sanāksmi kopīgi vadīja
Komisijas priekšsēdētājs Barrozu un Eiropas Parlamenta
priekšsēdētājs Hanss-Gerts Poterings. Šā gada
sanāksmē galvenā uzmanība bija pievērsta nopietnai
Eiropas un pasaules mēroga problēmai – ekonomikas un
finanšu krīzei un ētiskam ieguldījumam Eiropas un pasaules
ekonomikas pārvaldībā.
Šī bija ES iestāžu vadītāju piektā
ikgadējā sanāksme ar reliģisko līderu
piedalīšanos. Šo iniciatīvu
priekšsēdētājs Barrozu uzsāka 2005. gadā.
Galvenā uzmanība šogad notikušajās diskusijās
bija pievērsta tēmai „Ekonomikas un finanšu
krīze – ētisks ieguldījums Eiropas un pasaules
ekonomikas pārvaldībā”.
Priekšsēdētājs Barrozu šajā saistībā
paziņoja: „Finanšu un ekonomikas krīzei turpinoties,
kļūst arvien skaidrāks, ka ir pienācis laiks saskaņot
ekonomikas pārvaldību ar mūsu ētiskajām
pamatvērtībām, kuras jau vairāk nekā 50 gadus ir
Eiropas projekta pamatā. Komisija šajā saistībā ir
uzsākusi svarīgas iniciatīvas – jo īpaši
finanšu tirgus regulēšanas jomā ar mērķi
pastiprināt atbildības un ilgtspējas sajūtu mūsu
ekonomikās.”
Eiropas Parlamenta priekšsēdētājs Hanss-Gerts Poterings
uzsvēra: „Eiropas Savienības pilsoņi šobrīd
piedzīvo ārkārtīgi grūtus laikus saimnieciskajā
ziņā. Šādos brīžos priekšplānā ir
jāizvirza Eiropa kā kopiena, kuras pamatā ir vērtības
un ES solidaritātes princips. Kopīgiem risinājumiem, kurus
mēs cenšamies sasniegt, jābalstās uz cilvēka cieņu
un jānodrošina, ka ir aptvertas visas mūsu sabiedrības
daļas. Šajā saistībā ārkārtīgi
svarīgs ir reliģiju un baznīcas ieguldījums. Tās
ļoti bieži rūpējas par visneaizsargātākajām
mūsu sabiedrības grupām.”
Sanāksmes dalībnieki atzinīgi vērtēja
ES centienus saskaņot, veicināt un vadīt darbības, lai
pastiprinātu finanšu tirgus regulēšanu,
atdzīvinātu ekonomiku un sekmētu nodarbinātību
Eiropā un pasaulē. Viņi uzsvēra arī vajadzību
nodrošināt, ka politikas veidošanas procesā sociālajam
taisnīgumam arī turpmāk pievērš lielu uzmanību, un
atgādināja, ka laikā, kad bezdarbs un nabadzība turpina
pieaugt ļoti kritiskos apmēros, mūsu sabiedrībām
jāspēj kopīgi rīkoties, lai izstrādātu un
īstenotu konkrētus pasākumus ar mērķi ierobežot
krīzes ietekmi uz pilsoņiem. Visbeidzot, sanāksmes
dalībnieki apliecināja savu apņēmību palīdzēt
atdzīvināt solidaritātes sajūtu Eiropiešu vidū
neatkarīgi no to reliģiskās pārliecības un aicināt
finanšu un ekonomikas aprindu pārstāvjus saskaņot savu
rīcību ar ētikas normām.
Dalībnieku sarakstu skatīt MEMO/09/227
