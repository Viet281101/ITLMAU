IP/09/1572  Briselē, 2009. gada 22. oktobrī Balva „Jaunatne un attīstība” liecina par jauno eiropiešu apņēmību izskaust nabadzību  Šodien Stokholmā 2009. gada Eiropas Attīstības dienu laikā tika piešķirta 2008./2009. gada balva „Jaunatne un attīstība”.  Plakātu un video konkursa darbu augstā kvalitāte liecina par jauno eiropiešu apņēmību izskaust nabadzību.  Eiropas attīstības un humānās palīdzības komisārs Karels de Gihts sacīja:  „Skolnieki ir pievērsušies šā gada tematam – cilvēku stāvoklis Āfrikā – ar lielu iztēli un emocionalitāti.  Tas liecina, ka viņi ir lieliski sapratuši mūsu palīdzības mērķus attīstības jomā un Eiropas palīdzības nepieciešamību.  Šie jaunie eiropieši ir patiesi attīstības un sadarbības vēstnieki starp Eiropu un Āfriku.”  16–18 gadus veciem jauniešiem paredzētā plakātu un video konkursa 54 finālistiem tika piešķirtas balvas apbalvošanas ceremonijā Kulturhuset Stokholmā.  ES komisārs Karels de Gihts paziņoja pirmās un otrās vietas balvu ieguvējus un pasniedza attiecīgās balvas.  27 pirmās vietas balvu ieguvēji – viens no katras ES dalībvalsts – dosies piecu dienu ceļojumā uz Āfriku, lai savām acīm skatītu sadarbību attīstības jomā.  Viņi apmeklēs attīstības projektus, un viņiem būs arī iespējas satikties ar saviem vienaudžiem.  Cerams, ka viņi dalīsies šajā pieredzē ar draugiem un ģimeni, un šajā nozīmē viņi kļūs par attīstības vēstniekiem.  27 otrās vietas balvu ieguvēji saņēma apliecības apbalvošanas ceremonijā un piedalījās Eiropas Attīstības dienu jaunatnes informēšanas programmā Stokholmā, tostarp viktorīnā par attīstību un muzikālā priekšnesumā.  Apbalvošanas ceremoniju vadīja Zviedrijas televīzijas un MTV vadītājs Šire Roge ( Shire Raghe ).  Uzvarētāju plakāti bija izlikti apskatei izstādē pasākuma laikā.   Šā gada balvas „Jaunatne un attīstība” i zcīņā piedalījās vairāk nekā 1200 jauno eiropiešu.  Panākumi liecina, ka viņi patiešām interesējas par attīstības jautājumiem un ir apņēmušies izskaust nabadzību.  Vispārīga informācija  Eiropas balvu „Jaunatne un attīstība” piešķiršanu organizē Eiropas Komisija, lai veicinātu jauniešu izpratni par attīstību.  Piedalīties konkursā var 16–18 gadus veci skolnieki no Eiropas Savienības.  2006. gadā aizsāktā konkursa uzmanības centrā ir Āfrika un attīstības jautājumi.  Šā gada temati bija „dzimumu līdztiesība”, „bērni un jaunieši” un „kultūras daudzveidība”, jo galvenais temats bija cilvēku stāvoklis Āfrikā.  Žūrijā bija dažādu nozaru, tostarp attīstības izglītības, mākslas un plašsaziņas līdzekļu, speciālisti.   Eiropas Attīstības dienas (Stokholma, 2009. gada 22.–24. oktobris) ir attīstības forums, ko organizē Eiropas Komisija un ES prezidējošā valsts.  Tas pulcē aptuveni 4000 cilvēku un 1500 organizāciju no attīstības sabiedrības.  Pārstāvēti ir 125 valstu delegāti, tostarp valstu vadītāji, pasaulē ievērojami cilvēki un Nobela prēmijas laureāti. Eiropas balva „Jaunatne un attīstība”:    http://www.dyp2008.org/    Visu uzvarētāju saraksts, plakāti un video (kas pieejami lejupielādei un brīvai izmantošanai plašsaziņas līdzekļos) ir atrodami:    http://www.dyp2008.org/ww/en/pub/dyp2008/enter.htm    Attīstības dienas:    http://www.eudevdays.eu/about_the_event/introduction_en.htm
