IP/09/1563  Briselē, 2009. gada 22. oktobrī Eiropas Komisija uzsāk apspriešanos par digitālo vienoto tirgu radošajam saturam tiešsaistē  Eiropas Komisija šodien ir publicējusi diskusiju dokumentu par grūtībām saistībā ar Eiropas digitālā vienotā tirgus izveidi radošajam saturam, proti, grāmatām, mūzikai, filmām un videospēlēm.  Saskaņā ar Komisijas pētījumiem īsteni vienots tirgus bez robežām radošajam saturam tiešsaistē varētu četrkārt palielināt radošā satura nozares mazumtirdzniecības ieņēmumus, ja nozares pārstāvji un valstu iestādes pieņemtu skaidrus un patērētājiem draudzīgus pasākumus (sk.  IP/07/95  ). Tādējādi satura pieejamība digitālā formātā sniedz Eiropai lielas iespējas, tomēr tā arī rada grūtības. Pirmkārt, kultūras produktu un pakalpojumu digitālai izplatīšanai joprojām ir reglamentējošie un teritoriālie šķēršļi, kuri var apgrūtināt jaunradi un inovāciju. Turklāt plaša mēroga nelegālā lejupielādēšana var apdraudēt ekonomiski dzīvotspējīga vienotā tirgus attīstību digitālā satura jomā; ir vairāk jāveicina legāls pārrobežu piedāvājums. Ņemot vērā šo situāciju, diskusiju dokumentā, ko kopīgi sagatavojuši komisāres V. Redingas un komisāra Č. Makrīvija dienesti, ir ieskicētas galvenās problēmas, kas rodas trim ieinteresēto personu grupām — tiesību turētājiem, patērētājiem un komerciāliem lietotājiem —, un ir pausts aicinājums visiem interesentiem piedalīties plašās debatēs par iespējamiem šo problēmu Eiropas mēroga risinājumiem. Komentārus var iesūtīt līdz 2010. gada 5. janvārim.  „Autortiesības un internets ir divi spēcīgi dzinuļi jaunrades un inovāciju veicināšanai visu eiropiešu interesēs. Šīs divas jomas ir jāapvieno jaunā projektā, lai radītu konkurētspējīgu un plaukstošu digitālo vienoto tirgu. Šādu digitālo vienoto tirgu var izveidot vienīgi tad, ja tiek piesaistīti satura radītāji un ja ir izveidojusies digitāli izglītota paaudze, kurā netrūkst ieinteresētu lietotāju un radošu patērētāju,” sacīja Eiropas Informācijas sabiedrības un saziņas līdzekļu komisāre Viviāna Redinga. „Tā būs mana svarīgākā prioritāte nākamajos darba gados sadarbībā ar citiem komisāriem, lai radītu vienkāršu, patērētājiem draudzīgu juridisko bāzi, kura ļautu padarīt digitālo saturu pieejamu pāri valstu robežām ES teritorijā, vienlaikus nodrošinot stingru autortiesību aizsardzību un taisnīgu samaksu satura radītājiem.”  „Intelektuālā un rūpnieciskā īpašuma — autortiesību, patentu, preču zīmju un dizainparaugu — aizsardzība ir centrālais elements uz zināšanām balstītajā ekonomikā un Eiropas konkurētspējas uzlabošanā. Tā ir prioritāte, īstenojot reformu, kura balstās uz stabilu ekonomiku, ne tikai uz juridiskiem jēdzieniem, un priekšgalā izvirza risinājumus, kuri veicina inovāciju un ieguldījumu reālajā dzīvē,” teica ES Iekšējā tirgus komisārs Čārlijs Makrīvijs.  Eiropas Komisija šodien nāca klajā ar diskusiju dokumentu par Eiropas digitālo vienoto tirgu un uzsāka sabiedrisko apspriešanos, aicinot izteikt jaunas idejas dinamiskākam radošā satura tiešsaistes izplatīšanas tirgum. Dokumentā ir uzsvērts, ka autortiesībām ir bijusi liela nozīme Eiropas kultūras mantojuma radīšanā.  Komisija atzīst, ka ir nepieciešami patērētajiem un konkurencei draudzīgi īpaši noteikumi, lai radītu īsteni vienotu tirgu radošajam saturam internetā .  Lai to īstenotu, Komisija noteikusi trīs jomas, kurās nepieciešama likumdošana:    jānodroš ina, ka jaunrade tiek atalgota tā, lai satura veidotāji, tiesību turētāji un Eiropas kultūras daudzveidība varētu zelt un plaukt digitālā pasaulē;    jāsniedz patērētājiem legālas iespējas par skaidrām cenām jebkurā vietā un jebkurā laikā piekļūt plašam saturam, izmantojot digitālos tīklus;    jāveicina vienādi „spēles noteikumi” jauniem uzņēmējdarbības modeļiem un novatoriskiem risinājumiem radošā satura izplatīšanai visā ES teritorijā.     Eiropā kultūras un jaunrades jomā (kas ietver publicēto saturu, tādu kā grāmatas, laikraksti un žurnāli, skaņdarbi un mūzikas ieraksti, filmas, videoieraksti pēc pieprasījuma un videospēles) gada apgrozījums pārsniedz 650 miljardus eiro un rada 2,6 % no ES IKP, nodarbinot vairāk nekā 3 % ES darbspējīgo. Tāpēc Eiropas politikas veidotājiem ir pienākums aizsargāt autortiesības dinamiskā ekonomikas un tehnoloģiju vidē.  Kā daļu no patlaban ritošajām diskusijām par prioritātēm Eiropas „digitālajai programmai” un līdztekus līdzīgām diskusijām, kas patlaban risinās valstu mērogā, Eiropas Komisija tagad vēlas, lai diskusijā tiktu apspriesti tādi jautājumi kā nozares ierosmes un novatoriski risinājumi, kā arī iespējamā nepieciešamība harmonizēt, atjaunināt vai pārskatīt ES vienotajam tirgum piemērojamo tiesību aktu kopumu. Vispārīga informācija  Komisāre V. Redinga 9. jūlija runā izklāstīja savu redzējumu par plašu Eiropas darba programmu digitālajā jomā (   SPEECH     /09/33     6   ). Lai iekļautos šajā programmā, šodien publicētajā diskusiju dokumentā ir apkopoti rezultāti, kas gūti divās sabiedriskajās apspriešanās (sk.   IP/06/1071    un   IP/08/5   ) par Komisijas „Satura pakalpojumiem tiešsaistē” (galīgais ziņojums pieejams   http://ec.europa.eu/avpolicy/docs/other_actions/col_platform_report.pdf   ) un par saistītajām Komisijas iniciatīvām (sk. „Ziņojumu par iespējām un šķēršļiem mazumtirdzniecībai tiešsaistē”, ko sagatavoja pēc apaļā galda diskusijas par tirdzniecību tiešsaistē,    IP/08/1338   un   http://ec.europa.eu/competition/sectors/media/online_commerce.html   , kā arī apaļā galda diskusijas dalībnieku 2009. gada 19. oktobrī sagatavoto kopīgo paziņojumu par "vispārīgiem principiem mūzikas izplatīšanai tiešsaistē",   IP/09/1548   ).  Komisijas dienestu sagatavotais diskusiju dokuments „Radošais saturs Eiropas digitālajā vienotajā tirgū: nākotnes problēmas” ir pieejams šādā adresē:    http://ec.europa.eu/avpolicy/other_actions/content_online/index_en.htm
