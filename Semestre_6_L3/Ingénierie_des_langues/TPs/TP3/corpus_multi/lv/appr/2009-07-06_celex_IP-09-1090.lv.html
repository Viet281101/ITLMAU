IP/09/1090 Briselē, 2009. gada 6. jūlijā  Komisijas priekšsēdētājs Barrozu G8 samitā Itālijā 2009. gada 8.-10. jūlijā:  Apkopojot ilgtspējīgus risinājumus globālām problēmām  Komisijas priekšsēdētājs Barrozu jau piekto reizi pārstāvēs Komisiju G8 augstākā līmeņa sanāksmē, kas šogad notiks Itālijas vadībā L’Akvilā (Itālija).  G8 valstu vadītāji jo īpaši pievērsīsies pasaules ekonomikai, tostarp tirdzniecībai, klimata pārmaiņām un enerģētikai, Āfrikai/attīstībai un pārtikas nodrošinājumam.  Kopā ar Zviedrijas (ES Padomes prezidentvalsts), pārējo četru ES G8 dalībvalstu (Francija, Vācija, Itālija, Apvienotā Karaliste), kā arī Amerikas Savienoto Valstu, Krievijas, Kanādas un Japānas vadītājiem Komisijas priekšsēdētājs Barrozu centīsies panākt saskaņotu starptautisku reakciju uz problēmām saistībā ar ekonomikas un finanšu krīzi, tirdzniecību, klimata pārmaiņām un enerģētiku, attīstību/Āfriku un pārtikas nodrošinājumu.  Komisijas priekšsēdētājs Barrozu teica : „Šā gada G8 sanāksme notiek īpaši sarežģītā laikā.  Eiropa ir uzņēmusies vadošo lomu, risinot problēmas, kas ietver gan finanšu tirgu uzraudzību, gan ilgtspējīgu klimata politiku, gan pasaules tirdzniecību.  Šis samits ir brīdis, kad turpināt darbu un uzņemties jaunas saistības.  Mums ir ātri jāīsteno globālās finanšu sistēmas reforma.  Mums izlēmīgi jārīkojas, lai novērstu klimata pārmaiņas.  Un mums ir atkārtoti jāapstiprina un godīgi jāpilda savas saistības pret pasaules nabadzīgākajiem iedzīvotājiem.”  Attiecībā uz klimata pārmaiņām ir paredzētas būtiskas diskusijas gan G8 līmenī, gan lielāko tautsaimniecību foruma sanāksmē.  Komisijas priekšsēdētājs Barrozu uzsvērs zinātnes nozīmi un to, cik svarīgi ir nepārsniegt temperatūras paaugstināšanos par 2 C, kā arī aicinās no jauna apstiprināt mērķi līdz 2050. gadam samazināt kopējo emisiju apjomu vismaz par 50 %.  Turklāt visām attīstītajām valstīm minētajā laikposmā ir jābūt gatavām samazināt emisiju apjomu par vismaz 80 % un veikt būtiskas iepriekšējas darbības, vidējā laika posmā izdarot pamatīgus samazinājumus, ko līdzvērtīgā apmērā censtos īstenot visas attīstītās valstis.  Tam savukārt vajadzētu veicināt gatavību lielākajās valstīs ar strauju ekonomikas attīstību veikt pasākumus kopīgai emisiju samazināšanai zem parastā apjoma.  Viņš arī uzsvērs ekonomiskās iespējas, ko sniedz virzība uz tautsaimniecību ar zemām oglekļa emisijām.   Saistībā ar pasaules ekonomiku Komisijas priekšsēdētājs Barrozu aicinās G8 izteikt stingru nostāju par nepieciešamību ekonomikas krīzes laikā atturēties no protekcionisma tirdzniecības attiecībās un ieguldījumu jomā.  Ņemot vērā pašreizējās krīzes spēcīgo ietekmi uz sociālo jomu, viņš aicinās valstu valdības par prioritāti izvirzīt cilvēkus un izstrādāt tādu sociālo un nodarbinātības politiku, kas palīdz aizsargāt cilvēkus un darbavietas, ar mērķi veicināt ekonomikas atveseļošanos un jaunas, vienlīdzīgas vispārējās sistēmas izveidi.  Viņš arī centīsies panākt, lai L’Akvilas sanāksmē tiktu dots jauns impulss Dohas attīstības programmas iespējami drīzai noslēgšanai.  Visbeidzot Komisijas priekšsēdētājs Barrozu uzsvērs joprojām pastāvošo pasaules pārtikas nodrošinājuma būtiskumu, saistībā ar kuru Komisija kopš iepriekšējās G8 sanāksmes ir pieņēmusi un sākusi īstenot Pārtikas mehānismu EUR 1 miljarda apmērā.  Viņš apsveic pārējo G8 partnervalstu no jauna pievērsto uzmanību šai saasinātajai problēmai. Dalības ziņā šā gada G8 samits atspoguļos G8 valstu vadītāju stingro vēlmi attīstīt dialogu ar partneriem pasaulē un padarīt to par sanāksmes neatņemamu un nozīmīgu daļu, vienlaicīgi pievēršoties citiem uzsāktiem procesiem, jo īpaši ANO sarunām par klimatu un G20. Plašākai informācijai:    MEMO/09/317    G8 samita tīmekļa vietne:    http://www.g8italia2009.it/G8/G8-G8_Layout_locale-1199882116809_Home.htm    Priekšsēdētāja Barrozu tīmekļa vietne:    http://ec.europa.eu/commission_barroso/president/index_en.htm    Europa tīmekļa vietne    http://europa.eu/index_lv.htm
