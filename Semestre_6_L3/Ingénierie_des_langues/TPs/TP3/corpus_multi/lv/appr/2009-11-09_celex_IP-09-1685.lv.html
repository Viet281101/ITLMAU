P/09/1685  Briselē, 2009. gada 9. novembrī ES piemin Berlīnes mūra krišanu, simboliski atveidojot domino efektu  Šodien Eiropas Komisijas priekšsēdētājs, Eiropas Parlamenta priekšsēdētājs, valstu un valdību vadītāji un simtiem tūkstošu pilsoņu pulcējās, lai svinētu divdesmito gadskārtu kopš Berlīnes mūra krišanas. T ā bija Eiropas integrācijas robežšķirtne un neatkārtojams jaunāko laiku vēstures notikums.   Šovakar Komisijas priekšsēdētājs Barrozu Berlīnē Brandenburgas vārtu pakājē piedalīsies oficiālajos Brīvības svētkos. Viņš sacīja: “Berlīnes mūra krišana simbolizē ne vien totalitārisma sabrukumu Viduseiropā un Austrumeiropā, bet tā ir arī iespaidīgs Vācijas un visas Eiropas atkalapvienošanās simbols. 1989. gada 9. novembrī itin viss šķita cerīgs, visu apmirdzēja laime, ilgas pēc brīvības un ideja par mierīgu revolūciju. Tā bija īsteni vēsturiska diena, kas man daudzējādā ziņā lika atminēties Portugāles 1974. gada revolūciju, ko piedzīvoju, būdams astoņpadsmitgadīgs students.” “1989. gads bija laiks, kas pārvērta Eiropu, un Berlīnes mūra krišana ir viens no zīmīgākajiem mūslaiku simboliem,” teica Eiropas Komisijas priekšsēdētāja vietniece un iestāžu attiecību un komunikācijas stratēģijas komisāre Margota Valstrēma.  Lai pieminētu dzelzs priekškara krišanu, Eirop as Komisija visa gada garumā rīkojusi vairākus pasākumus valstu un ES līmenī ar vadmotīvu “Eiropa — vienota un brīva”. Šovakar simtiem tūkstošu cilvēku pulcēsies Berlīnē, lai svinētu Berlīnes mūra krišanu. Viņu vidū būs arī Komisijas priekšsēdētājs Žozē Manuels Barrozu, kurš teiks īsu uzrunu sanākušajiem.   Brīvības svētku dominante būs māksliniecisks projekts, kas simboliski atainos 1989. gada notikumu domino efektu. Ar Komisijas Komunikācijas ģenerāldirektorāta un Komisijas pārstāvniecības Berlīnē līdzdalību to rīko Berlīnes pilsēta. No vietas, kur Berlīnes mūrī bija robežpārejas punkts Charlie , līdz Reihstāgam 1,2 km garā rindā būs salikti 1000 milzīgi domino kauliņi, kuri tiks sagāzti, kā reiz tika sagrauts Berlīnes mūris. Simboliskie domino kauliņi apgleznoti dažādās pasaules vietās. Lielākoties ar tiem darbojušies skolēni, bet roku pielikuši arī vairāki sabiedrībā plaši pazīstami cilvēki, tostarp Komisijas priekšsēdētājs Barrozu un Eiropas Parlamenta priekšsēdētājs Jeržijs Buzeks, kuri Berlīnē piedalīsies domino kauliņu sagāšanā. Papildu informācija    www.europa1989-2009.eu      http://www.mauerfall09.de/en/home.html
