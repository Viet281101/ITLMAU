IP/09/1310 Briselē, 2009. gada 14. septembrī  Novatorisku zāļu ierosme: Eiropa līderpozīcijās biofarmaceitisko inovāciju jomā  Šodien Novatorisku zāļu ierosme (IMI), kas ir publiskā un privātā sektora partnerība starp Eiropas Komisiju un EFPIA pārstāvēto Eiropas farmācijas rūpniecību, nāca klajā ar pirmo nozīmīgo paziņojumu par sadarbības labajiem rezultātiem. Vienlaikus IMI publicēja arī pētījumu tematus otrajam uzaicinājumam iesniegt priekšlikumus. Temati izraudzīti nolūkā paātrināt jaunu zāļu atklāšanu un izstrādāšanu vēža, iekaisuma slimību un infekcijas slimību ārstēšanai. Otrajam uzaicinājumam iesniegt priekšlikumus paredzētais finansējums ir 156,3 miljoni eiro. No tiem 76,8 miljonus eiro nodrošinās Eiropas Komisija, un paredzēts, ka 79,5 miljonus eiro natūrā nodrošinās EFPIA dalībuzņēmumi. IMI iepazīstināja arī ar jauniecelto izpilddirektoru Mišelu Goldmani [Michel Goldman], kurš oficiāli sāks pildīt savus pienākumus 16. septembrī.  Eiropas Savienības zinātnes un pētniecības komisārs Janess Potočniks uzsvēra iniciatīvas panākumus un būtisko progresu:  „ IMI ir mūsu atbilde uz nepieciešamību uzlabot Eiropas pievilcību farmaceitiskās pētniecības un izstrādes jomā un nodrošināt fundamentālās pētniecības rezultātu ātru pārvēršanu inovatīvos ārstēšanas paņēmienos.  Mums jau ļoti drīz vajadzētu redzēt šā jaunā un daudzsološā pētniecības mehānisma rezultātus, un tādējādi arī novatoriskām zālēm vajadzētu ātrāk nonākt pie Eiropas pacientiem.”  Vēršoties pie plašsaziņas līdzekļiem pasākuma laikā, Bayer HealthCare vadītājs un EFPIA prezidents Artūrs J. Higinss [ Arthur J. Higgins] uzslavēja sadarbību starp farmācijas nozari un Komisiju.  „ IMI ļoti nepārprotami norāda, ka Eiropas mērķis ir līderpozīcijas biofarmaceitisko inovāciju jomā.  Paātrinot un optimizējot pētniecības un izstrādes procesus, mēs cenšamies novērst kavēkļus zāļu izstrādāšanas procesā.  Šā iemesla dēļ mēs līdz šim jau esam ieguldījuši 246 miljonus eiro veiksmīgos priekšlikumos, tostarp farmācijas nozare — 136 miljonus eiro.  Šīs iniciatīvas lielākais panākums ir bijis saiknes izveidošana starp parasti konkurējošiem farmācijas uzņēmumiem un ieinteresētajām pusēm akadēmiskajā vidē, lai līdz šim nebijušā mērogā paātrinātu inovatīvu zāļu atklāšanu.”  Jaunieceltais izpilddirektors profesors Mišels Goldmans [ Michel Goldman ] sacīja:  „Man ir liels prieks pievienoties IMI šādā svarīgā tās attīstības brīdī.  Pamatojoties uz savu pieredzi publisko un privāto partnerību jomā, mana pirmā prioritāte būs pacientu interesēs nostiprināt saiknes starp akadēmisko vidi un ražotājiem.”   Mišela Goldmana iecelšana par IMI jauno izpilddirektoru ir svarīgs solis pretim pilnīgai IMI neatkarībai no Eiropas Komisijas un EFPIA .   IMI padome pēc plašām apspriedēm starp dažādām ieinteresētajām pusēm, tostarp IMI zinātnisko komiteju, dalībvalstu pārstāvjiem, Eiropas Komisiju un farmācijas uzņēmumiem, kas ir EFPIA dalībnieki, ir apstiprinājusi jaunos pētniecības tematus.  Visas minētās puses ir apņēmušās sadarboties ar publiskajām un privātajām organizācijām, lai pēc iespējas efektīvāk risinātu šos jautājumus.  Paredzams, ka otro uzaicinājumu iesniegt priekšlikumus IMI izsludinās 2009. gada 30. oktobrī. Priekšvēsture  IMI ir 2007. gadā uzsākta publiska un privāta partnerība, kuras mērķis ir atbalstīt labāku zāļu efektīvāku atklāšanu un izstrādāšanu pacientu vajadzībām, likvidējot ar pētniecību saistītos kavēkļus pašreizējā zāļu izstrādāšanas procesā.  IMI kopējais budžets 2008.-2017. gadam ir 2 miljardi eiro (viens miljards no Eiropas Kopienas un viens miljards no farmācijas nozares).  Pirmo uzaicinājumu iesniegt priekšlikumus IMI publicēja 2008. gada aprīlī.  Tika saņemti 134 priekšlikumi, no kuriem 15 ir izraudzīti finansējuma piešķiršanai 246 miljonu eiro apmērā.  Par Mišelu Goldmani  Mišels Goldmanis ir Briseles Brīvās universitātes ( Université Libre de Bruxelles ) Medicīnas fakultātes imunoloģijas profesors Beļģijā.  Viņa pētījumu rezultāti imunoloģisko saslimšanu un imunoloģisko bioterapiju jomā publicēti vairāk nekā 380 rakstos zinātniski recenzētos žurnālos.  2000. gadā Beļģijas Zinātniskās pētniecības fonds viņam piešķīra Žozefa Mezēna balvu ( Joseph Maisin Prize ), kas ir nozīmīga godalga klīnisko zinātņu jomā.  Tomsona zinātniskās informācijas institūts ( ISI ) 2006. gadā viņu atzina par ISI bieži citētu zinātnieku ( ISI Highly Cited Scientist ).  IMI otrā uzaicinājuma iesniegt priekšlikumus 9 pētījumu temati    Attēlveidošanas biomarķieri pretvēža zāļu izstrādāšanai.   Jauni mērķu validēšanas instrumenti zāļu efektivitātes uzlabošanai (onkoloģija).    Molekulārie biomarķieri: vēža terapijas izstrādes paātrināšana un pacientu aprūpes uzlabošana.   Ātru diagnostisko testu definēšana un izstrādāšana aprūpes sniegšanas vietām bakteriālās diagnozes noteikšanai, lai veicinātu klīnisko pētījumu īstenošanu un klīnisko praksi.   Izpratne par anomāliem adaptīvās imunitātes mehānismiem.    Uz praktiska rezultāta sasniegšanu vērsta pētniecība hronisku imunoloģisko saslimšanu jomā: saikne starp dzīvnieku modeļiem un cilvēkiem.    Zāļu/slimību modelēšana: bibliotēka un sistēma.   Atvērta farmakoloģiskā telpa.   Elektroniskas veselības kartes (EVK).    Plašāka informācija par IMI    http://imi.europa.eu   un  http://www.imi-europe.org   Sk. arī  IP/08/662 un   IP/09/802
