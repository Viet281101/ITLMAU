IP/09/1317  2009. gada 15. septembrī   Eiropas mobilitātes nedēļa 2009 —  "Labāks klimats pilsētās"  No 2009. gada 16. līdz 22. septembrim simtiem Eiropas pilsētu piedalīsies jau astotajā Eiropas mobilitātes nedēļā, un iedzīvotāji tiek aicināti iesaistīties visdažādākajos pasākumos, kuru mērķis ir popularizēt ilgtspējīgu mobilitāti.  2009. gada kampaņas temats "Labāks klimats pilsētās" izceļ to, cik svarīgi ir pūliņi vietējā līmenī, lai cīnītos ar klimata pārmaiņām un uzlabotu dzīves kvalitāti, popularizējot automobiļiem alternatīvus pārvietošanās veidus — riteņbraukšanu, iešanu kājām un sabiedrisko transportu —, kā arī tādas metodes kā automobiļu koplietošana.  Eiropas Komisijas priekšsēdētāja vietnieks, atbildīgais transporta politikas jautājumos Antonio Tajani paziņoja:  "Eiropas mobilitātes nedēļa ir lielisks piemērs tam, kā Eiropas līmeņa iniciatīvas var dot impulsu pasākumiem vietējā līmenī.  Tieši šī ideja ir pamatā jaunajam rīcības plānam par mobilitāti pilsētās, ar ko esmu nodomājis nākt klajā pavisam drīz.  Rīcības plāns pilsētu pārvaldēm dos vairākus praktiskus līdzekļus, kas palīdzēs tām iesaistīties cīņā ar klimata pārmaiņām un padarīt mobilitāti pilsētās ilgtspējīgāku."  Vides komisārs Stavross Dimass sacīja:  "Personīgie automobiļi rada ļoti daudz siltumnīcefekta gāzu, kas izraisa klimata pārmaiņas, un nopietni ietekmē dzīves kvalitāti pilsētās.  Tāpēc ir svarīgi, lai pārvaldes iestādes un iedzīvotāji visā ES pievērstos ilgtspējīgākiem pārvietošanās veidiem.  Tas palīdzētu mazināt klimata pārmaiņu ietekmi un uzlabot dzīves apstākļus mūsu pilsētās."  Labāks klimats pilsētās   2009. gads būs izšķirīgs cīņā pret klimata pārmaiņām, jo pasaules līderi ir nodomājuši ANO Klimata pārmaiņu konferencē (COP15), kura decembrī notiks Kopenhāgenā, vienoties par jaunu nolīgumu, kas aizstās Kioto protokolu, kad tas vairs nebūs spēkā.  Vairāk nekā 70 % Eiropas iedzīvotāju mīt pilsētās, tāpēc pašvaldībām ir ievērojamas iespējas mazināt klimata pārmaiņas, veidojot politiku, kas saskanīga ar pasaules mērķiem, un rosinot iedzīvotājus samazināt viņu radītās CO 2 emisijas.  Mobilitātes nedēļas mērķis ir vairot izpratni par to, ka tradicionālie transporta veidi rada aptuveni trešdaļu no kopējā energopatēriņa un vairāk nekā piektdaļu no siltumnīcefekta gāzu emisijām, toties, izmantojot alternatīvus transporta veidus, šos skaitļus var ievērojami samazināt. 2009. gada mobilitātes nedēļas saistošākie pasākumi  Almadā , Portugālē, 18. septembrī iedzīvotāji varēs piedalīties pasākumā "Maini atkritumus pret braucieniem" — ikviens, kas nodos pārstrādājamus materiālus (skārdenes, plastmasas pudeles, baterijas), saņems bezmaksas biļetes braukšanai sabiedriskajā transportā.  Brīvdabas kino bez maksas varēs noskatīties vairākas populāras filmas par klimata pārmaiņām.   Budapeštā , Ungārijā, 19., 20. un 22. septembris būs diena bez automobiļiem.  Andrássy bulvāris, kas iekļauts UNESCO pasaules mantojuma sarakstā, būs slēgts motorizētiem transportlīdzekļiem un pārtaps par "Dzīvo ielu" — uz ietves zaļos zāle, notiks sporta turnīri, ielu teātris, mazpiesārņojošu automobiļu paraugdemonstrējumi un riteņbraukšanas sacīkstes, bet bērni varēs iesaistīties ielas apgleznošanā.  Zalcburgā , Austrijā, tiks rīkots pasākums "Salzburg-Anders Mobil", lai vairotu izpratni par ilgtspējīgu mobilitāti un alternatīviem transporta veidiem — notiks elektromobiļu paraugdemonstrējumi, braucieni ar rikšām pa pilsētu, tikšanās ar vietējām NVO, kas darbojas vides un transporta sfērā.   Arvien vairāk dalībnieku   Pasākumā piedalīsies apmēram sešas reizes vairāk pilsētu nekā 2002. gadā, kad tas notika pirmoreiz.  Pērn nedēļas devīze bija "Tīru gaisu visiem!", un rekordliels pašvaldību skaits (2102) parakstīja EMN hartu un/vai pieteica savus pasākumus kampaņas vietnē  www.mobilityweek.eu  .  Tas nozīmē, ka teorētiski 2008. gada EMN iesaistījās 220 miljoni ļaužu 39 valstīs.  Tas bija par teju 4 % vairāk nekā 2007. gadā, un plaši pārstāvētas bija gan vecās un jaunās ES dalībvalstis, gan kandidātvalstis un EEZ/EBTA valstis.  EMN sekmīgo kampaņas modeli aizvien vairāk pārņem arī valstis citos kontinentos, tostarp Brazīlija, Venecuēla, Kolumbija, Kanāda, Japāna, Dienvidkoreja un Taivāna; 2008. gada EMN piedalījās tādas lielpilsētas kā Seula, Riodežaneiro, Taipeja, Monreāla, Jokohama un Kito.  Eiropas mobilitātes nedēļas pasākumus koordinē trīs nevalstiskas organizācijas, kuras nodarbojas ar pilsētvides problēmām - " Eurocities", "Energie-Cités" un "Climate Alliance".  Eiropa Komisijas Vides ģenerāldirektorāts sniedz finansiālu atbalstu un organizē gadskārtējo Eiropas mobilitātes nedēļas balvu piešķiršanu par sarīkojumu un pasākumu labāko programmu.  Paliekošs mantojums   Mobilitātes nedēļa vērsta uz cilvēku pārvietošanās paradumu mainīšanu, piedāvājot videi nekaitīgas alternatīvas autotransportam.  Sabiedrībai tiek dotas iespējas izmēģināt alternatīvus pārvietošanās līdzekļus, bet pašvaldībām – reālos apstākļos izmēģināt jaunus transporta pakalpojumus un infrastruktūru.  Nedēļa atstās nezūdošu mantojumu, jo pilsētas, kuras tajā piedalās, tiek aicinātas tās laikā sākt vismaz vienu paliekamu praktisku pasākumu.  To starpā kā jaunākos var minēt braukšanas maksas atlīdzināšanu Frankfurtē pasažieriem gadījumos, kad sabiedriskais transports kavējas ilgāk par 10 minūtēm, Edinburgas tīmekļa vietni (   www.educatedtravel.info/  ) , kurā iedzīvotāji, īpaši tie, kas pilsētā ieradušies nesen, lai mācītos skolā, koledžā vai universitātē, var plānot savas pārvietošanās iespējas.  Daudzās pilsētās Eiropas mobilitātes nedēļas galvenais pasākums ir diena bez automobiļa.  Sīkāku informāciju sk. Eir opas mobilitātes nedēļas vietnē:    www.mobilityweek.eu
