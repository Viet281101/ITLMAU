IP/09/1489 Briselē 2009. gada 8. oktobrī  28 Eiropas uzņēmumi apņemas iesaistīt vairāk sieviešu tehnoloģijas nozarē  Eiropas Komisija šodien pauda atzinību par to, ka Eiropas tehnoloģijas nozares uzņēmumi arvien vairāk cenšas iesaistīt sievietes informācijas un komunikācijas tehnoloģijas (IKT) nozarē.  Tikai sešus mēnešus pēc tam, kad Eiropas Komisija iedibināja Labas prakses kodeksu sievietēm IKT nozarē   (     IP/09/344     )   , tā parakstītāju skaits, apņemoties veicināt to, lai jaunietes izvēlētos studēt un strādāt telekomunikāciju, tehnoloģijas un interneta nozarē, ir pieaudzis vairāk nekā piecas reizes — no pieciem sākumā līdz 28 pašlaik. Komisija šodien atklāja arī Eiropas direktoriju sievietēm IKT nozarē — jaunu tiešsaistes rīku, kurā apkopos informāciju par pasākumiem un darbavietām ES saistībā ar sievietēm un IKT nozari.  "Vēlos paust atzinību par IKT nozares aktīvo darbu šajā jomā, īpaši izceļot 28 Labas prakses kodeksa parakstītājus.  Tas liecina, ka IKT nozare arvien labāk apzinās, ka, tikai atrisinot kvalificēta darbaspēka trūkuma problēmu (paredzams, ka līdz 2010.   gadam trūks 300   000   kvalificētu darbinieku), tā var gūt priekšrocības un veicināt ekonomikas izaugsmi un inovāciju," teica Viviāna Redinga,  ES Informācijas sabiedrības un saziņas līdzekļu komisāre. "Lai gan 45 % no visiem doktora grāda ieguvējiem Eiropā ir sievietes, inženierzinībās, ražošanā un būvniecībā šis rādītājs sievietēm ir četras reizes mazāks. 116 Eiropas lielākajos telekomunikāciju uzņēmumos tikai 7 % no valdes locekļiem ir sievietes. Vēl būs jāiegulda daudz darba, lai līdz 2015. gadam uzlabotu šo rādītāju un panāktu sieviešu potenciāla pilnīgu izmantošanu šajā nozarē. Tāpēc aicinu visu IKT nozari bez vilcināšanās parakstīt un īstenot šo kodeksu.” Labas prakses kodeksu sievietēm IKT nozarē iedibināja 2009. gada martā, lai veicinātu to, ka jaunietes izvēlētos studēt un strādāt IKT nozarē. Kodekss ir vērsts uz izglītību un nodarbinātību, piedāvājot "atvērto durvju dienas jaunietēm”, darbaudzināšanas programmas, elastīgu darbalaiku un citus jaunus pasākumus, kas veicina izpratni un palīdz piesaistīt sievietes tehnoloģijas nozarei. Kopš kodeksa iedibināšanas 2009. gada martā to ir parakstījušas 28 organizācijas, tostarp lielas korporācijas, mazie un vidējie uzņēmumi (MVU), konsultāciju uzņēmumi, akadēmiskās iestādes, nevalstiskās organizācijas un telekomunikāciju regulatori.  Lai gan sieviešu īpatsvars augstskolu studentu vidū zinātnes, tehnoloģijas un IKT nozarē pieaug, tomēr vīriešu īpatsvars ir ievērojami lielāks. 2006. gadā 41 % no visiem dabaszinātņu, matemātikas un informācijas tehnoloģijas doktora grāda ieguvējiem bija sievietes. Tajā pašā gadā 25 % doktora grāda ieguvēju inženierzinībās, ražošanā un būvniecībā bija sievietes. Tomēr trīs ceturtdaļas no datorzinātņu doktorantūras beidzējiem 2006. gadā bija vīrieši.   Sievietes Eiropā kļūst arvien zinošākas datoru un interneta jomā, tomēr vēl joprojām ir atšķirības. Igaunijā sieviešu īpatsvars augstskolu beidzēju vidū dabaszinātņu un tehnoloģijas nozarē ir 44 %, bet Nīderlandē — 20 %. Nīderlandē datoru ikdienā lieto 81 % jaunu sieviešu vecuma grupā no 16 līdz 24 gadiem, bet Bulgārijā — tikai 38 %, turpretī vīriešiem šajās valstīs šie rādītāji attiecīgi ir 89 % un 38 %. Visā ES internetu ikdienā lieto 38 % vīriešu, bet tikai 28 % sieviešu, taču Īrijā, Grieķijā, Francijā, Portugālē un Somijā dzimumu atšķirības ir mazākas par 7 %, tāpat kā 12 valstīs, kuras pievienojušās ES kopš 2004. gada.   Uzņēmumi un organizācijas, kas paraksta kodeksu, apņemas veicināt sieviešu īpatsvara palielināšanu augstskolu studentu vidū zinātnes, tehnoloģijas un inženierzinību nozarē un pieņemt darbā un ciešāk piesaistīt apdāvinātas sievietes Eiropas telekomunikāciju un interneta nozarē. Darbaudzināšanas programmas, atvērto durvju dienas un datornometnes ir tikai daži no pasākumiem, ko izmanto šie uzņēmumi, lai nozarei piesaistītu sievietes (jaunietes).  Šodien Briselē atklāja arī jaunu tiešsaistes rīku — direktoriju sievietēm IKT nozarē   (     www.ictwomendirectory.eu     )   . Tajā ir ietvertas trīs dažādas jomas: tehnoloģija, kopienu veidošana un uzņēmējdarbība. Direktorijā vienkopus atrodama informācija par visiem pasākumiem, darba piedāvājumiem, tiesību aktiem un statistiku saistībā ar sievietēm IKT nozarē, lai sniegtu pārskatu par šajā jomā notiekošo visā Eiropā un lai dažādi direktorija dalībnieki varētu veidot sadarbību un tīklus. Direktorijā aicinātas piedalīties 1000 ieinteresētās personas. Priekšvēsture  Labas prakses kodeksa sievietēm IKT nozarē mērķis ir piesaistīt augstas tehnoloģijas nozarei skolnieces un studentes, kā arī ciešāk piesaistīt un paaugstināt amatā sievietes, kuras jau strādā šajā nozarē. 28 kodeksa parakstītājus nosauca seminārā   "More women, better jobs and boosting growth"   , kas notika Briselē 8. oktobrī.  Uzņēmumi, kuri līdz šim ir parakstījuši kodeksu, ir:   Alcatel-Lucent   (Francija),   APSCO   (Apvienotā Karaliste),   CISCO   ,   European Center for Women and Technology   ,   e-SKILLS   (Apvienotā Karaliste),   Equalitec   (Apvienotā Karaliste),   Google   ,   HP   ,   IMEC   (Beļģija),   Infineon   ,   IT Synergy   (Apvienotā Karaliste),   Lebanese Telecommunication Authority   (Libāna),   Microsoft   ,   Motorola   ,   Orange France-Telecom   (Francija),   Panasonic   ,   Papirbredden Innovasjon   (Norvēģija),   Portia   (Apvienotā Karaliste),   Promis@Service   (Luksemburga),   P31 Consulting   (Apvienotā Karaliste),   Research Council of Norway   ,   SAP   ,   Sharpe Thinking (Apvienotā Karaliste),   Simula   (Norvēģija),   Sony Europe   ,   Steinbeis-Europa-Zentrum   (Vācija),   University of Liverpool (Apvienotā Karaliste) un   Women in Technology   (Apvienotā Karaliste). Labas prakses kodeksa sievietēm IKT nozarē parakstītāji:    http://ec.europa.eu/information_society/activities/itgirls/signatories/index_en.htm    Eiropas Komisijas tīmekļa vietne par sievietēm un IKT nozari:    www.ec.europa.eu/itgirls     Direktorijs sievietēm IKT nozarē:     http://www.ictwomendirectory.eu     Video “ICT Is Wicked” par sievietēm IKT nozarē :    http://www.youtube.com/watch?v=Mmhe36xwS-Y
