IP/09/644 
Briselē, 2009. gada 27. aprīlīJauns laikmets ES jaunatnes
politikāKomisija ir pieņēmusi jaunu ES jaunatnes
politikas stratēģiju nākamajiem desmit gadiem.
“Ieguldīt jaunatnē, iesaistīt jauniešus” —
tā sauc jauno stratēģiju, kurā atzīts, ka
1) jaunieši ir viena no visneaizsargātākajām
sabiedrības grupām, īpaši pašreizējos ekonomikas
un finanšu krīzes apstākļos, un 2) novecojošā
sabiedrībā jaunieši ir vērtīgs resurss. Jaunajā
stratēģijā izmantota starpnozaru pieeja, kā arī
īstermiņa un ilgtermiņa rīcības saistībā ar
svarīgākajām politikas jomām, kas skar Eiropas
jauniešus, jo īpaši jauniešu izglītību,
nodarbinātību, radošumu un uzņēmējdarbību,
sociālo iekļautību, veselību un sportu, pilsonisko
līdzdalību un brīvprātīgo kustību. Jaunajā
stratēģijā uzsvērts arī, cik nozīmīgs ir
darbs ar jauniešiem, un noteikti pastiprināti pasākumi, kā
ES līmenī labāk īstenot jaunatnes politiku.
Jaunā paaudze ir resurss, kas sarūk, — patlaban jauniešu
ir 20 % no visiem iedzīvotājiem, bet paredzams, ka līdz
2050. gadam to skaits samazināsies līdz 15 %. Turklāt
jaunatne ir vērtīgs resurss, un patlabanējās ekonomikas un
finanšu krīzes apstākļos īpaši izceļas
vajadzība attīstīt jaunu cilvēkkapitālu. Lai gan
mūsdienās ES jauniešiem paveras plašākas iespējas,
tie sastopas arī ar sarežģītām problēmām
— ir daudz jauniešu, kas pārtrauc mācības skolā
un nestrādā vai arī dzīvo nabadzībā un ir
sociāli atstumti. 
Pētījumi rāda, ka mūsdienu jauniešiem
visaktuālākie jautājumi ir izglītība,
nodarbinātība, sociālā iekļautība un
veselība. Eiropas jauniešiem vajadzīgas iespējas
līdzdarboties, piemēram, šādās jomās:
pilsoniskā un politiskā līdzdalība,
brīvprātīgo kustības, radošums un
uzņēmējdarbība, sports un vispārēja
iesaistīšanās. Lai cīnītos pret minētajām
problēmām un visiem jauniešiem sniegtu iespējas
līdzdarboties, Komisija ierosina atjauninātu ES jaunatnes politikas
stratēģiju, kas ir visaptverošs risinājums šajā
jomā.
Stratēģija “Ieguldīt jaunatnē, iesaistīt
jauniešus” papildina atjaunināto sociālo programmu, ko
Eiropas Komisija izziņoja 2008. gadā, un tās mērķi
ir šādi: 
-		piedāvāt plašākas iespējas jauniešiem
izglītības un nodarbinātības jomā, 
-		veicināt sabiedrības atvērtību pret jauniešiem un
sekmēt īstenu līdzdalību, 
-		veicināt solidaritāti starp jaunatni un sabiedrību. 
Šādi tiek uzsvērts, ka darbam ar jauniešiem ir
īpaša nozīme cīņā pret bezdarbu, skolas
neapmeklēšanu un sociālo atstumtību, kā arī tas,
ka ir svarīgi pilnveidot prasmes un izmantot brīvo laiku.
Lai risinātu visus ar jaunatni saistītos jautājumus, Komisija
ierosina izmantot starpnozaru pieeju, jaunajā stratēģijā
aprakstot daudzveidīgos pasākumus, ko īstenos Komisija un
dalībvalstis. Jaunā stratēģija iekļaujas ES
saskaņotajā programmā cīņai pret pašreizējo
krīzi.
Tā ierosina labāku, elastīgāku un
vienkāršāku metodi jaunatnes politikas koordinēšanai
starp dalībvalstīm, stiprinot saistību ar Lisabonas
stratēģiju izaugsmei un nodarbinātībai.
Komentējot jauno ES jaunatnes politikas stratēģiju,
izglītības, mācību, kultūras un jaunatnes Eiropas
komisārs Jāns Figeļs teica: “Jaunatne ir mūsu
tagadne un nākotne. Mūsu pūliņiem jābūt
saskaņotiem, lai gados jaunajiem iedzīvotājiem sniegtu daudz
vairāk iespēju, jo īpaši patlabanējās ekonomikas
un finanšu krīzes apstākļos. Svarīgākais ir dot
jauniešiem iespēju risināt daudzās problēmas, ar ko tie
sastopas mūsdienu globalizētajā pasaulē. Mūsu
jaunā stratēģija ir savlaicīga atbilde uz šīm
problēmām, un tā iezīmē jaunu laikmetu jaunatnes
politikas izstrādē ES līmenī.” 
Jauno stratēģiju attiecībā uz jaunatni Komisija
pieņēma pēc plašām apspriedēm, kuras notika
2008. gadā un kurās piedalījās valstu iestādes,
Eiropas Jaunatnes forums, jauniešu organizācijas un citas
iesaistītās personas. Pašu jauniešu viedokli uzklausīja
tiešsaistē, un viņus aicinās izteikt domas par Komisijas
ierosinājumiem, veidojot pastāvīgu dialogu starp ES un
jauniešiem.
Šodien pirmo reizi publicēs arī Komisijas “ES
ziņojumu par jauniešiem”, kurā būs Eiropas Statistikas
biroja apkopoti sīki dati un to analīze. Turpmāk šos
ziņojumus publicēs reizi trijos gados, un tie nodrošinās
pilnīgāku zināšanu bāzi jaunatnes jomā.
Plašāka informācija par ES jaunatnes politiku
Eiropas Komisijas tīmekļa vietne “Jaunatne”
http://ec.europa.eu/youth/index_en.htm
Jaunatnes portāls
http://europa.eu/youth/index.cfm?l_id=lv
ES ziņojums par jauniešiem
http://ec.europa.eu/youth/index_en.htm
Skatīt
MEMO/09/201
(pirms Komisija pieņēmusi jaunu ES jaunatnes stratēģiju
“Ieguldīt jaunatnē, iesaistīt jauniešus”,
notikusi apspriešanās) 
MEMO/09/202
(pirmais ES ziņojums par jauniešiem)
MEMO/09/204
(bieži uzdoti jautājumi par ES jaunatnes politiku)
