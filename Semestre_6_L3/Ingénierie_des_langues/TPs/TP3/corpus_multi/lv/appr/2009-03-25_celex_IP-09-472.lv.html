IP/09/472
Briselē, 2009. gada 25. martāES Komisija apkaro mūsdienu
verdzību un seksuālu vardarbību pret
bērniemEiropas Komisija šodien pieņēma
divus priekšlikumus jauniem noteikumiem, lai pastiprinātu
cīņu pret cilvēku tirdzniecību un seksuālu
vardarbību pret bērniem, viņu seksuālu izmantošanu, un
bērnu pornogrāfiju. Šie jaunie priekšlikumi
aizstāj tiesību aktus, kas ir spēkā attiecīgi jau
kopš 2002. gada un 2004. gada. Ar jaunajiem priekšlikumiem
tiks garantēta pilnīga atbilstība augstākajiem Eiropas
standartiem, nodrošināta palīdzība cietušajiem un
stingrāki pasākumi pret noziedzniekiem, kas ir atbildīgi par
seksuālu vardarbību pret bērniem un cilvēku
tirdzniecību. Priekšlikumos aplūkotas arī strauji
mainīgās tehnoloģijas kibertelpā.
Komisijas priekšsēdētāja vietnieks Žaks Barro,
kurš atbild par tiesiskumu, brīvību un drošību,
sacīja: "Mēs vēlamies izveidot tādu Eiropas Savienību,
kas patiesi spēj pasargāt savus visneaizsargātākos
pilsoņus no visbriesmīgākajiem noziegumiem. Runājot par
cilvēku tirdzniecību, mēs runājam par sievietēm un
meitenēm, kas ir nonākušas seksuālā verdzībā,
par bērniem, kas tiek sisti, kuriem tiek darīts pāri, kam liek
ubagot un zagt, par jauniešiem, kuriem nākas strādāt
atbaidošos apstākļos par bada maizi. Runājot par
seksuālu vardarbību pret bērniem, mēs runājam par
šausminošiem noziegumiem pret bērniem, kuru atstātās
dziļās rētas sagādās ciešanas visu turpmāko
dzīvi."
Galvenie fakti un skaitļi
Pēc Starptautiskās Darba Organizācijas informācijas,
visā pasaulē starp valstīm vai pašu valsts
iekšienē tiek pārdoti vairāk nekā 1,225 miljoni
cilvēku. Lielākā daļa cilvēku tirdzniecībā
cietušo tiek izmantoti prostitūcijā (43 %) vai kā
darbaspēks (32 %). Attiecībā uz piespiedu komerciālu
seksuālu izmantošanu lielum lielais vairums (98 %) ir sievietes
un meitenes. Ņemot vērā pieejamos skaitļus, ir pamats
uzskatīt, ka ik gadu vairāki simti tūkstošu cilvēku
tiek tirdzniecības ceļā ievesti ES vai tiek tirgoti ES
iekšienē. 
Pētījumi liecina, ka vērā ņemams bērnu
mazākums Eiropā – no 10 % līdz 20 %
saskaņā ar pamatotām zinātniskām aplēsēm
– savas bērnības laikā cietīs no seksuālas
vardarbības.
2008. gadā tika atrastas vairāk nekā 1000
komerciālas un aptuveni 500 nekomerciālas vardarbību pret
bērniem saturošas tīmekļa vietnes, un 71 % no
šīm tīmekļa vietnēm atradās ASV. Ir aplēsts,
ka aptuveni 20 % no bērnu pornogrāfijas tīmekļa
vietnēm ir nekomerciālas (galvenokārt lietotāju datņu
apmaiņas (Peer-to-Peer) vietnes). 
Ir aplēsts, ka vidēji ap 20 % dzimumnoziegumu
izdarītāju (ar lielām atšķirībām starp
dažādu noziegumu veidu izdarītājiem) pēc soda
izciešanas turpina izdarīt jaunus noziegumus. 
Jaunie priekšlikumi
Divi Padomes pamatlēmumu priekšlikumi uzliktu ES valstīm par
pienākumu rīkoties trīs jomās – noziedznieku
saukšanā pie atbildības, cietušo aizsardzībā un
noziegumu novēršanā.
Priekšlikums par cīņu pret cilvēku
tirdzniecību tuvina valstu tiesību aktus un sodus un
nodrošina, ka noziegumu izdarītāji tiek saukti pie
atbildības, pat ja viņi noziegumus izdara ārvalstīs. Tas
ļaus policijai izmantot tālruņa sarunu noklausīšanos,
slepenu noklausīšanos un citus tamlīdzīgus
līdzekļus, ko izmanto organizētās noziedzības
apkarošanai. Cietušie saņems izmitināšanas vietu un
medicīnisko aprūpi, un, ja nepieciešams, policijas
aizsardzību, lai viņi varētu atgūties pēc
pārdzīvotā un nebaidītos liecināt pret saviem pāri
darītājiem. Cietušie tiks pasargāti no turpmākas
traumatiskas pieredzes krimināltiesvedības laikā, kas rodas,
piemēram, padziļināti iztaujājot viņus par
piedzīvoto saistībā ar piespiedu seksuālu izmantošanu.
Cietušajiem tiks sniegta bezmaksas juridiskā palīdzība
visā tiesvedības laikā, tostarp nolūkā pieprasīt
finansiālu kompensāciju. Ar priekšlikumu tiek veicinātas
sankcijas pret tādu cilvēku klientiem, kuri ir piespiesti
piedāvāt seksuālus pakalpojumus, un pret darba devējiem, kas
izmanto cilvēku tirdzniecībā cietušos. Priekšlikums
paredz arī neatkarīgu struktūru izveidi, lai uzraudzītu
šo pasākumu īstenošanu.
Priekšlikums par cīņu pret seksuālu vardarbību pret
bērniem un bērnu seksuālu izmantošanu atvieglo to personu
sodīšanu, kas vardarbīgi izturas pret bērniem, paredzot
krimināltiesiskas sankcijas par jauniem vardarbības veidiem,
piemēram, pavedināšanu – bērnu vilināšanu
internetā un viņu ļaunprātīgu izmantošanu,
bērnu pornogrāfijas aplūkošanu bez datņu
lejuplādēšanas vai likšanu bērniem seksuāli
pozēt tīkla kameru priekšā. "Seksa tūristi", kas
ceļo uz ārvalstīm, lai izmantotu bērnus, atgriežoties
tiks saukti pie atbildības. Cietušie bērni varēs
liecināt bez nepieciešamības tiesā sastapties ar nozieguma
izdarītāju, lai neradītu viņiem papildu traumu, un
viņiem palīdzēs bezmaksas jurists. Katrs nozieguma
izdarītājs jānovērtē individuāli un tam ir
jābūt piekļuvei individuāli pielāgotiem
pasākumiem, lai vardarbība netiktu atkārtota. Aizliegumiem
attiecībā uz darbībām, kas ir saistītas ar saskari ar
bērniem, kurus piemēro noziegumu izdarītājiem, ir
jābūt spēkā ne tikai tajā valstī, kurā
noziegumu izdarītāji ir notiesāti, bet arī visā Eiropas
Savienībā. Tiks izstrādātas sistēmas piekļuves
bloķēšanai tādām tīmekļa vietnēm, kas
satur bērnu pornogrāfiju.
Priekšlikumi tiks apspriesti ES Ministru padomē, un tiklīdz
tie tiks apstiprināti, tie būtu jāiestrādā valsts
tiesību aktos.
Noslēgumā priekšsēdētāja vietnieks Barro
sacīja: "Mūsu nostāja ir skaidra. Šie noziegumi, kuriem nav
robežu, ir nepieņemami. Eiropa turpinās noteikt visaugstākos
un vērienīgākos standartus šo noziegumu
apkarošanā."
