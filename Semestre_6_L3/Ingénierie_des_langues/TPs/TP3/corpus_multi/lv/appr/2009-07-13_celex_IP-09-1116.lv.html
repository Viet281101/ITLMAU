IP/09/ 1116  Briselē, 2009. gada 13. jūlijā Eiropas Komisija un ražošanas uzņēmumi ieguldīs 3,2 miljardus eiro ekonomikas atveseļošanai, lai nākotnes ekonomika būtu stabilāka, videi nekaitīgāka un konkurētspējīgāka  Lai paātrinātu ekonomikas atveseļošanos un padarītu to par ilgtspējīgāku ekonomiku, kas balstīta uz zināšanām, Eiropas Komisija un ražošanas nozaru pārstāvji šodien paziņoja par pirmo posmu priekšlikumu iesniegšanai pētniecības jomā, iepludinot 268 miljonus eiro trīs tirgus pamatnozarēs. Kopā 3,2 miljardi eiro tika asignēti valsts un privātā sektora partnerībām Eiropā, kas paredzētas, lai izstrādātu jaunas tehnoloģijas ražošanas, celtniecības un autorūpniecības nozarē. Šāda sadarbība starp Komisiju un ražošanas uzņēmumiem veicinās Eiropas uzņēmējdarbības konkurētspēju pasaulē, samazinās pārmērīgo enerģijas patēriņu, ko rada ēkas, kas veido vienu trešdaļu no CO 2 emisijām Eiropā, un palīdzēs izstrādāt jaunus un ilgtspējīgus autotransporta veidus. Trīs plānotās partnerības ir daļa no Komisijas ierosinātā Eiropas Ekonomikas atveseļošanās plāna, ko 2008. gada decembrī apstiprināja Eiropadome, lai sekmētu sabiedrības interešu konverģenci un ražošanas uzņēmumu apņemšanos atbalstīt pētniecību.  ES zinātnes un pētniecības komisārs Janess Potočniks teica: "Tagad ir skaidrs, ka ieguldījumi P&amp;A nav greznība ekonomiska uzplaukuma laikā, bet nepieciešamība krīzes apstākļos. Ja Eiropa veiks "viedus" ieguldījumus stratēģiskās nozarēs šodien, nākotnē tas radīs jaunas darbavietas un ilgtspējīgu izaugsmi. Ar minēto partnerību palīdzību Komisija un ražošanas uzņēmumi kopīgiem spēkiem veicinās tīro tehnoloģiju izstrādi un nostiprinās Eiropas vadošo lomu šajā jomā. Tas, ka ir laikus izsludināti uzaicinājumi iesniegt priekšlikumus, apliecina mūsu spējas kopīgi rīkoties, lai ātri atbildētu uz Eiropas Ekonomikas atveseļošanās plānā noteiktajām prasībām pētniecības jomā."  ES informācijas sabiedrības un plašsaziņas līdzekļu komisāre Viviāna Redinga sacīja: "Kopīgi ieguldījumi, ko veic Komisija un ražošanas uzņēmumi, ir būtisks solis ceļā uz ekonomiku, kas balstīta uz zināšanām un rada zemas oglekļa emisijas. Ārkārtīgi svarīgi ir sasniegt izcilību pētniecībā un apvienot pūliņus, lai pēc krīzes pārvarēšanas Eiropā būtu stipra, ilgtspējīga un konkurētspējīga sabiedrība. Informācijas un sakaru tehnoloģiju pētniecībai var būt jo īpaši nozīmīga loma, izstrādājot rīkus, kas palīdzētu atveseļoties Eiropas ekonomikai un to padarītu videi nekaitīgāku."  "Ja Eiropa vēlas attīstīt ekonomiku, kas balstīta uz zināšanām un rada zemas oglekļa emisijas, pētniecības rezultātiem jāatrod efektīvs pielietojums ražošanā.    Valsts un privātā sektora partnerības ir apliecinājums tam, ka Eiropas Komisija palīdz ražošanas uzņēmumiem ieguldīt resursu kritisko masu ilgtermiņa pētniecībā pat šādos krīzes apstākļos, kad ir tendence domāt īstermiņā , " teica valsts un privātā sektora partnerības "Nākotnes rūpnīcas" vārdā Massimo Matuči ( Massimo Matucci ), Huans Manuels Mieress ( Juan Manuel Mieres ), kas pārstāv partnerību "Energoefektīvas ēkas", un Ginters Lugerts ( Günter Lugert ) no partnerības "Ekoloģiskās automašīnas".  Saistībā ar paziņojumu par priekšlikumu iesniegšanas pirmo posmu, kas oficiāli tiks uzsākts 30. jūlijā par tiem projektiem, kurus veic līdz 2010. gada vidum, šodien pulcējās vairāk nekā 800 Eiropas ražošanas un pētniecības jomu pārstāvji. Viņi iepludinās 268 miljonus eiro pētniecības jomā, lai izstrādātu, piemēram,   inovatīvas ražošanas tehnoloģijas, materiālus un procesus, lai ražotu vairāk, vienlaikus, patērējot mazāk materiālu un enerģijas, un radītu mazāk atkritumu;   energoefektīvākas ēkas, tostarp jaunās ēkas, un uzlabotu esošo ēku vides raksturlielumus, un izstrādātu jaunus materiālus un celtniecības metodes;   ekoloģiskākas automašīnas un viedas transporta sistēmas, tostarp autotransporta un pilsētas transporta elektrifikāciju, un veiktu hibrīdtehnoloģiju pētniecību.   Vispārēja informācija  No 2010. gada līdz 2013. gadam pētniecībai trīs valsts un privātā sektora partnerībās tiks piešķirti 3,2 miljardi eiro, kur pusi no summas piešķir ražošanas uzņēmumi un pusi Eiropas Komisija 7. pētniecības un attīstības pamatprogrammas ietvaros. Pirmie starptematiskie uzaicinājumi iesniegt priekšlikumus ietilpst turpmāk minētajās trīs partnerībās:    nākotnes rūpnīcas (1,2 miljardi eiro). Iniciatīva, lai palīdzētu ES ražotājiem, jo īpaši maziem un vidējiem uzņēmumiem, pielāgoties pasaules konkurencei, palielinot to zināšanas par nākotnes tehnoloģijām un to izmantošanu.    energoefektīvas ēkas (1 miljards eiro). Iniciatīva, lai veicinātu videi nekaitīgas tehnoloģijas un energoefektīvu sistēmu un materiālu izstrādi Eiropas celtniecībai.    ekoloģiskās automašīnas (1 miljards eiro). Iniciatīva, lai uzsvērtu atjaunojamo enerģijas avotu un nepiesārņojošu enerģijas avotu izstrādes svarīgumu, drošumu un satiksmes vienmērību autotransportā. Lai sasniegtu ES un starptautiskos mērķus emisiju samazināšanā, ir vajadzīgas videi nekaitīgas tehnoloģijas.   Sīkāka informācija Papildu informāciju par valsts un privātā sektora partnerībām skatīt:   http://ec.europa.eu/research/industrial_technologies/lists/list_114_en.html   Kopīgā paziņojuma tekstu un paziņojumus plašsaziņas līdzekļiem par atveseļošanās plānu pētniecības darbībām skatīt:    IP/09/520      http://ec.europa.eu/research/index.cfm?pg=newsalert&amp;lg=en&amp;year=2009&amp;na=ppp-310309   Eiropas Ekonomikas atveseļošanās plāna pilns teksts ir pieejams:   http://eur-lex.europa.eu/LexUriServ/LexUriServ.do?uri=COM:2008:0800:FIN:EN:PDF
