IP/09/1188 Briselē, 2009. gada 24. jūlijā Komisija vērtē paveikto ilgtspējīgas attīstības jomā  Pēdējos gados ES iekļāvusi ilgtspējīgu attīstību daudzās politikas jomās.  ES ir izvirzījusies vadībā cīņā ar klimata pārmaiņām un zemu oglekļa emisiju ekonomikas veicināšanā.  Taču vairākās jomās ilgtspējības trūkst un vajadzīgi aktīvāki risinājumi.  Pēc ES ilgtspējīgas attīstības stratēģijas īstenošanas trīs gadu garumā Komisija ir sagatavojusi situācijas pārskatu ES mērogā un sākusi apkopot idejas par turpmāko attīstību.  Citējot Komisijas priekšsēdētāju Žozē Manuelu Barrozu, “Mēs esam guvuši stabilus panākumus ilgtspējīgas attīstības integrēšanā ES politikas jomās.  Pārskatā izklāstīts, ko esam sasnieguši pēdējos trīs gados un kur vēl jāstrādā.  Ekonomikas krīze ir lieliska iespēja ar viedu un zaļu izaugsmi veidot jaunu ilgtspējīgu ekonomiku.  Ceru, ka sagatavotais pārskats kalpos par iedvesmas avotu idejām, kā panākt rezultātus tādās jomās kā transporta energopatēriņš, novērst bioloģiskās daudzveidības sarukumu un ekosistēmas degradāciju.”   Pārskats liecina par ES politikas panākumiem visās septiņās stratēģijā paredzētajās prioritārajās jomās.  Kā piemēri jāmin 2008. gada decembra klimata un enerģētikas dokumentu kopums, “zaļāka” transporta un intelektiskāku transporta sistēmu ierosmes, ēku energoefektivitātes paaugstināšana, ekodizaina un ekomarķējuma direktīvu pārskatīšana, integrētas jūrniecības politikas struktūras un ES veselības stratēģijas izveide, risinājumi, kas skar migrāciju un cīņu pret nabadzību un atstumtību.  Progress panākts arī starpnozaru jomās — izglītībā, pētniecībā un finansēšanā.  Taču novērotas arī tendences, kas ir pretrunā ilgtspējīgas attīstības principiem.  Piemēram, pieprasījums pēc dabas resursiem kāpj, bioloģiskā daudzveidība samazinās, transporta energopatēriņš pieaug.   Pašreizējā ekonomikas un finanšu krīze ir apliecinājusi, ka ilgtspēja ir ļoti svarīga arī mūsu finanšu sistēmām un ekonomikai kopumā.  Mums vajadzīgi tādi pasākumi ekonomikas atbalstam un krīzes sociālās ietekmes mazināšanai, kas atbilst ilgtermiņa ilgtspējas mērķiem un zaļas, viedas izaugsmes stratēģijai.   Pārskatā aicināts apsvērt idejas par ES ilgtspējīgas attīstības stratēģijas nākotni, ņemot vērā, piemēram,  saskaņotību ar Lisabonas stratēģiju izaugsmei un nodarbinātībai un citām ES starpnozaru stratēģijām, stratēģijas efektivitātes paaugstināšanu, labāku pārraudzību un koordināciju.  Šodien pieņemtais ziņojums palīdzēs Eiropadomei tās nākamajā sanāksmē decembrī pārskatīt prioritātes un norādīt stratēģijas turpmākās attīstības virzienus.  Ziņojumu papildinās Eurostat divu gadu monitoringa ziņojums par ilgtspējīgu attīstību, ko paredzēts publicēt 2009. gada beigās. Vispārēja informācija  Atjaunotā ES ilgtspējīgas attīstības stratēģija, kas pieņemta 2006. gada jūnijā, attiecas uz septiņiem pamatjautājumiem:  klimata pārmaiņas un videi nekaitīga enerģija;  ilgtspējīgs transports;  ilgtspējīgs patēriņš un ražošana;  dabas resursu saglabāšana un pārvaldība;  sabiedrības veselība;  sociālā iekļautība, demogrāfija un migrācija, un nabadzība pasaulē.  Eiropadome 2007. gada decembrī aicināja Komisiju līdz 2009. gada jūnijam iesniegt otro progresa ziņojumu par ES ilgtspējīgas attīstības stratēģiju.  Ar šo pārskatu tiek izpildīts Eiropadomes aicinājums. Ziņojums ir atrodams šādā tīmekļa vietnē:    http://ec.europa.eu/sustainable/welcome/index_en.htm
