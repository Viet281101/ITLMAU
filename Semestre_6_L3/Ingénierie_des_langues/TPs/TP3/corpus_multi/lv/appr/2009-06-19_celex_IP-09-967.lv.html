IP/09/967  Briselē, 2009. gada 19. jūnijā   Administratīvo procedūru kārtošana elektroniski — Eiropas Komisija gatavojas intensificēt pārrobežu pakalpojumu sniegšanu, izmantojot mūsdienīgas tehnoloģijas  Eiropas Komisija nodrošinās līdzfinansējumu projektam, ko īsteno Austrija, Francija, Grieķija, Itālija, Nīderlande, Polija un Vācija un kas palīdzēs valsts pārvaldes iestādēm pilnveidot pakalpojumu nozarei domātas tiešsaistes funkcijas.  Līdz 2009. gada beigām visās ES dalībvalstīs būs izveidoti vienotie kontaktpunkti, kuros uzņēmumi varēs elektroniski veikt administratīvās procedūras.  Tā, piemēram, Beļģijas pakalpojumu sniedzējs varēs tiešsaistē nokārtot visas formalitātes, lai atvērtu kafejnīcu Nīderlandē; tomēr tas vēl nav viss — izmēģinājuma projekta uzdevums ir vēl vairāk uzlabot elektronisko procedūru kvalitāti.  Šajā izmēģinājuma projektā triju gadu laikā ieguldīs vairāk nekā 14 miljonus eiro, un pusi no šīs summas piešķirs no ES Konkurētspējas un jauninājumu programmas līdzekļiem.   "Ieguldījumi jaunākajās informācijas tehnoloģijās ir pareizais solis, lai palīdzētu valsts pārvaldes iestādēm sadarboties un uzņēmumiem atvieglot piekļuvi citu dalībvalstu tirgiem," sacīja informācijas sabiedrības un plašsaziņas līdzekļu komisāre Viviāna Redinga.  "Tiešsaistes pakalpojumi bez liekas birokrātijas dos Eiropas uzņēmumiem iespēju apgūt jaunus tirgus, kas kāpinās iekšējo tirdzniecību ES.  Tas sekmēs izaugsmi un nodarbinātību vienotajā tirgū."  Pakalpojumu nozare ir galvenais izaugsmes un nodarbinātības avots Eiropā — tā r ada 70 % no ES IKP.  Pēdējos gados tieši pakalpojumu nozarē radītas 95 % no visām jaunajām darba vietām.  Eiropas Savienībā brīva preču tirdzniecība ir realitāte, savukārt pakalpojumu iekšējais tirgus vēl nav sasniedzis pilnbriedu.  Juridisko un administratīvo šķēršļu dēļ pakalpojumu sniedzējiem ir grūti uzsākt darbu citās valstīs vai nodarboties ar pārrobežu tirdzniecību.  Izmēģinājuma projektā, ko Eiropas Komisija aizsākusi kopā ar Austriju, Franciju, Grieķiju, Itāliju, Nīderlandi, Poliju un Vāciju, tiks izstrādāti jauni tehniski risinājumi, lai uzlabot valsts pārvaldes iestāžu sniegtos elektroniskos pārrobežu pakalpojumus.  Līdz 2009. gada beigām visās dalībvalstīs izveidos kontaktpunktus, kur uzņēmumi varēs vienuviet nokārtot visas procedūras un formalitātes.  Kontaktpunkti kļūs par bāzi izmēģinājuma projektam, kura ietvaros centīsies saskaņot dažādās ES valstu pieejas.  Projekts sekmēs elektronisko pakalpojumu izmantošanu un kopīgu prasību izstrādi, tā gaitā noteiks kopīgus standartus drošiem darījumiem visā ES un izmantos labāko praksi, atklātas specifikācijas un lietotājdraudzīgus risinājumus.  Priekšvēsture  Izmēģinājuma projekts "Vienkāršas tiešsaistes procedūras pārrobežu pakalpojumiem" (SPOCS) ir plaša mēroga izmēģinājuma projekts, kam līdzfinansējums piešķirts no Eiropas Komisijas Informācijas un sakaru tehnoloģiju politikas atbalsta programmas, kuras uzdevums ir stimulēt inovācijas un konkurētspēju, panākot, ka iedzīvotāji, uzņēmumi un valsts pārvalde plašāk ievieš un lietderīgāk izmanto sakaru tehnoloģij as.  Šī programma ir daļa no ES Konkurētspējas un jauninājumu programmas, kuras mērķis ir vairot Eiropas uzņēmumu konkurētspēju un kuras budžets 2007.–2013. gadam ir vairāk nekā 3,6 miljardi eiro (   IP/05/391   ).  Saskaņā ar   ES Pakalpojumu direktīvu   līdz 2009. gada beigām visās ES dalībvalstīs ir jāizveido vienotie kontaktpunkti, ar kuru starpniecību visi pakalpojumu sniedzēji var bez grūtībām iegūt visu vajadzīgo informāciju un elektroniski nokārtot visas procedūras tā vietā, lai sazinātos ar vairākām administratīvām iestādēm vai nozares organizācijām.   Plaša mēroga izmēģinājuma projektus vada projektā iesaistītās valstis; galvenais uzdevums ir rast tehnoloģiskus risinājumus, ko varētu izmantot pārrobežu pakalpojumiem valstu, reģionālā un vietējā mērogā.  Projektus īsteno, lai apzinātu, kādas kopīgas specifikācijas varētu pilnveidot un izplatīt, lai iedibinātu saziņu un mijiedarbību starp dažādās valstīs izstrādātiem risinājumiem un lai iedzīvotāji un uzņēmumi tādējādi varētu pilnībā izmantot vienotā tirgus sniegtās priekšrocības.   Projekts ir balstīts uz citos plaša mēroga projektos paveikto, kas ļauj Eiropas iedzīvotājiem izmantot   elektronisko identitāti   un piekļūt sabiedriskajiem pakalpojumiem it visur ES (   IP/08/824   ), un uz   projektu   , kas paver uzņēmumiem iespēju tiešsaistē piedalīties konkursos par publiskā iepirkuma līgumiem visā Eiropā (   IP/08/785   ).  2008. gadā Komisija arīdzan uzsāka projektu "Smart Open Services", kura mērķis ir medicīniskās informācijas pārrobežu izmantošana (   IP/08/1075   ).  E-pārvalde:     http://ec.europa.eu/egovernment          IST politikas atbalsta programma:    http://ec.europa.eu/information_society/activities/ict_psp     Eiropas Komisijas Konkurētspējas un jauninājumu pamatprogramma:     http://ec.europa.eu/cip/index_en.htm     ES Pakalpojumu direktīva:     http://ec.europa.eu/internal_market/services/services-dir/index_en.htm
