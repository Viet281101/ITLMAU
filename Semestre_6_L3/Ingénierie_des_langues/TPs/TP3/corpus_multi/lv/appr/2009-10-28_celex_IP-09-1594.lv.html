IP/09/1594 Briselē, 2009. gada 28. oktobrī Vainagojušās panākumiem Komisijas pūles, lai panāktu stingrāku struktūrfondu kontroli  Eiropas Komisija šodien ir pieņēmusi progresa ziņojumu par rīcības plāna īstenošanu, lai nostiprinātu ES struktūrfondu un kohēzijas fondu kopīgo vadību.  Komisāra Pavela Samecka (reģionālā politika) un komisāra Vladimira Špidlas (nodarbinātība, sociālās lietas un iespēju vienlīdzība) ziņojumā uzsvērti veiktie pasākumi, lai uzlabotu finanšu kontroli dalībvalstīs un samazinātu kļūdu skaitu, kuru dēļ var pieprasīt neatbilstošus maksājumus no ES budžeta.   Reģionālās politikas komisārs Pavels Sameckis teica :  „ Komisijai ir ļoti svarīgi uzlabot vadības un kontroles sistēmas.  Lai nodrošinātu uzticamu un stingru izdevumu sertificēšanu, ar dalībvalstu atbalstu mēs ieviesām rīcības plānu.  Tas savukārt palīdzēs samazināt kļūdu skaitu ilgtermiņa perspektīvā un aizsargāt nodokļu maksātāju naudu.  Šodien mēs redzam, ka mūsu kopīgajam darbam ir rezultāti;  Komisija un dalībvalstis ir apņēmušās veikt atbilstošus pasākumus, ja tiek konstatētas kļūdas.  Turklāt mēs veiksmīgi vienkāršojam finansēšanas noteikumus.”  Nodarbinātības, sociālo lietu un iespēju vienlīdzības komisārs Vladimirs Špidla atzina:  “Komisija kopā ar dalībvalstīm ir nopietni strādājusi, lai nodrošinātu, ka nodokļu maksātāju nauda tiek efektīvi izmantota un ES līdzekļi kalpo ES iedzīvotājiem.  Vienkāršošana ir īpaši svarīga mazāku projektu īstenotājiem, tāpēc kārtējā plānošanas perioda sākumā mēs ieviesām dažus grāmatvedības vienkāršojumus attiecībā uz netiešu izmaksu iegrāmatošanu.  Komisija ir uz vietas aktīvi atbalstījusi šīs vienkāršošanas izmantošanu, un esmu gandarīts, ka varu ziņot par labiem rezultātiem, jo aizvadītajos mēnešos lielākā daļa dalībvalstu ir informējusi Komisiju par shēmām, kuras tās ievieš visām vai daļai programmu. Stingrāki pasākumi, lai samazinātu kļūdu skaitu  Komisija 2008. gada 19 . februārī pieņēma rīcības plānu , kurā bija iekļauti 37 punkti.  Šis rīcības plāns bija praktiska atbilde uz Eiropas Parlamenta un Eiropas Revīzijas palātas ieteikumiem nostiprināt vadības un kontroles sistēmas dalībvalstīs un samazināt kļūdu rašanās risku maksājumu pieprasījumos. Galvenokārt d alībvalstis ir atbildīgas par kļūdu noteikšanu un novēršanu;  Komisijas uzdevums ir raudzīties, lai šis mērķis tiktu sasniegts.  Ar rīcības plānu paredzēts nodrošināt, lai valstu iestādes rūpīgi pārbaudītu, vai struktūrfondu izdevumi ir attiecināmi, pirms maksājumu pieprasījumi tiek iesniegti Komisijai.  Ja tās neizpilda pienākumus, spēkā ir stingri noteikumi, lai apturētu maksājumus vai atgūtu naudu, izmantojot finansiālas korekcijas (skatīt  MEMO/09/481  ).   Šajā ziņojumā uzsvērts, ka stingrākiem Komisija ieviestiem pasākumiem jau ir konkrēti rezultāti. Šogad Komisija jau atguvusi 629 miljonus eiro un prognozē, ka līdz 2009. gada beigām tā atgūs vēl pusmiljardu eiro. Turklāt ziņojums liecina, ka dalībvalstis pašas arvien vairāk veic finansiālas korekcijas; šāda rīcība ļauj tām iesniegt maksājumu pieprasījumus par citiem attiecināmiem projektiem.  Ar rīcības plānu pārredzēts arī palīdzēt dalībvalstīm sagatavoties 2000.―2006. gada struktūrfondu programmu kontu “slēgšanai” un nodrošināt efektīvu dalībvalstu revīzijas stratēģijas un finanšu kontroles sistēmu pārbaudi attiecībā uz  2007.―2013. gada budžeta periodu.  Finansēšanas noteikumu vienkāršošana  Komisija un dalībvalstis veiksmīgi vienkāršo finansēšanas noteikumus. Bieži kļūdas rodas sarežģītu noteikumu dēļ, kuri nav pareizi saprasti vai piemēroti. Ar vienkāršošanu paredzēts samazināt birokrātiskas procedūras, nevājinot finanšu kontroli. Jaunākās pārmaiņas ietver pasākumus, lai ļautu izmantot vienotas likmes maksājumus un vienreizējus maksājumus un šādi samazinātu saņēmēju administratīvo slogu.  Turklāt Komisija piedāvā apmācības un konsultācijas vadošajām iestādēm, kuras ir atbildīgas par struktūrfondu programmu darbību. Jūnijā Briselē tika noorganizēts nozīmīgs seminārs; šogad plānoti vēl divi mācību pasākumi valstu revīzijas iestādēm. Piezīme plašsaziņas līdzekļiem  Kopš 2000. gada ar ES kohēzijas politikas palīdzību izveidots aptuveni 600 000 darbavietu. Saskaņā ar kohēzijas politiku 27 dalībvalstīs 2007.―2013. gadā ieguldīs 347 miljardus eiro, kas veido 35 % no kopējā Kopienas budžeta šim periodam (975 miljardi eiro).  Papildinformācija par Eiropas kohēzijas politiku pieejama     http://ec.europa.eu/regional_policy/index_en.htm       http://ec.europa.eu/social/main.jsp?catId=325&amp;langId=en   (Eiropas Sociālais fonds)
