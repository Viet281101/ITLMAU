IP/09/1800  Briselē, 2009. gada 20. novembrī  Telekomunikāciju nozare.  Eiropas Komisija atzinīgi vērtē ES ministru apstiprinājumu plašām reformām konkurējoša vienota telekomunikāciju tirgus ieviešanai.   Šodien ES Ministru Padome vienbalsīgi apstiprināja ES telekomunikāciju nozares reformu dokumentu paketi, ar kuras pirmo priekšlikumu Eiropas Komisija nāca klajā 2007. gadā.  Šis Padomes lēmums turpina politisko vienošanos par minēto dokumentu paketi, kas tika panākta 5. novembrī, pie konstruktīvu sarunu galda tiekoties Eiropas Parlamentam un Padomei (   MEMO/09/491   ).  Jaunie noteikumi veicinās lielāku konkurenci un investīcijas Eiropas telekomunikāciju tirgū, jo sniegs lielāku noteiktību uzņēmumiem, kas iegulda ātrdarbīgos optiskās šķiedras un bezvadu tīklos. Tāpat tiks atvērtas radiofrekvences jauniem mobilajiem pakalpojumiem. Eiropas Parlaments jaunnedēļ Strasbūras plenārsesijā balsos par oficiālu telekomunikāciju paketes apstiprinājumu. Par ES tiesību normām reformētie telekomunikāciju noteikumi kļūs pēc to publikācijas „ES Oficiālajā Vēstnesī” 2009. gada decembrī.  “Šodien pieņemtais Ministru Padomes apstiprinājums telekomunikāciju paketei sniedz nepārprotamu signālu konkurences un investīciju pieaugumam jaunu un ātrdarbīgāku telekomunikāciju tīklu un pakalpojumu jomā spēcīgākā vienotā tirgū. Eiropas Komisija ir cīnījusies par šo reformu divus gadus, un es patiesi priecājos, ka ministri Zviedrijas prezidentūras vadībā ir apstiprinājuši daudzus no mūsu vērienīgajiem Eiropas mēroga plāniem”, teica ES telekomunikāciju nozares komisāre Viviāna Redinga . “Padome telekomunikāciju nozares reformu ir apstiprinājusi īstajā brīdī. Ekonomikas un finanšu krīzes situācijā, kad tiek prognozēts, ka ES IKP šogad samazināsies par 4 %, reforma pozitīvi ietekmēs makroekonomiku. Jaunie ES telekomunikāciju noteikumi kalpos kā ievērojams ieguldījums spēcīgākā, konkurējošākā un patērētājam labvēlīgākā vienotā telekomunikāciju tirgū, kurā ātrgaitas optiskās šķiedras un bezvadu tīkli aptvers visu Eiropu. Turklāt tie nodrošinās tiesisko noteiktību telekomunikāciju operatoriem — gan vēsturiskajiem, gan jaunpienācējiem — un panāks, ka visās dalībvalstīs tiek pieņemti konsekventi lēmumi.”  12 svarīgākās reformas, ko paredz jaunā ES telekomunikāciju nozares dokumentu pakete , lasiet   MEMO/09/513    .  Turpmākās rīcības plāns   Galīgais balsojums par reformu paketi trešajā lasījumā Eiropas Parlamenta plenārsesijā (paredzēts 2009. gada 24. novembrī).   Telekomunikāciju reformu paketes stāšanās spēkā pēc publikācijas „ES Oficiālajā Vēstnesī” (2009. gada decembris).   Eiropas Telekomunikāciju regulatoru iestādes izveide (BEREC) (2010. gada pavasaris).    Telekomunikāciju nozares reformu paketes transponēšana 27 ES dalībvalstu tiesību aktos (līdz 2011. gada jūnijam).    Plašāka informācija Reformu paketes apstiprinātais teksts pašreizējā redakcijā   http://ec.europa.eu/information_society/policy/ecomm/tomorrow/index_en.htm      MEMO/09/513
