IP/09/617
Briselē, 2009. gada 22. aprīlīZivsaimniecība: uzsāktas
diskusijas par Eiropas kopējās zivsaimniecības politikas
nākotniŠodien Eiropas Komisija pieņēma
Zaļo grāmatu par ES kopējās zivsaimniecības politikas
nākotni. Šajā dokumentā analizētas
pašreizējās politikas nepilnības un uzsākta plaša
sabiedriskā apspriešanās par iespējām šīs
nepilnības novērst. Zvejnieki un citi ieinteresētie nozares
pārstāvji, kā arī zinātnieki, pilsoniskā
sabiedrība un ieinteresētie iedzīvotāji ir aicināti
līdz 2009. gada 31. decembrim atbildēt uz jautājumiem
un izteikt savu viedokli par Eiropas zivsaimniecības turpmāko veidolu.
Ar šo apspriešanos aizsākas process, kura mērķis ir
radikāli reformēt kopējo zivsaimniecības
politiku.
Jūrlietu un zivsaimniecības komisārs Džo Borgs
sacīja: “Mēs izvērtējam pat pašreizējās
politikas pamatprincipus, un neviens jautājums šajā
sakarībā nedrīkst palikt neatbildēts. Mūsu
mērķis nav tikai kārtējā reforma. Ir pienācis
īstais brīdis izveidot modernu, vienkāršu un
ilgtspējīgu sistēmu ES zvejniecības pārvaldībai,
kura vēl ilgi būtu piemērota 21. gadsimta
prasībām.”
Šodien pieņemtajai Zaļajai grāmatai ir divējāds
mērķis — palielināt izpratni par problēmām,
ar kādām nozarei nākas saskarties pēdējos gados, un
rosināt sabiedrības iesaistīšanos, kas varētu
pāraugt jaunā, novatoriskā un saskaņotākā
pieejā zvejniecības reglamentēšanai. Dokumentā uzdoti
daudzi jautājumi, piemēram, kā ilgtermiņā
iespējams nodrošināt zvejniecības ilgtspējību un
dzīvotspēju? Kā pielāgot vispārējo flotes zvejas
jaudu, vienlaikus neaizmirstot par sociāla rakstura
grūtībām, ar kurām nākas saskarties piekrastes
iedzīvotājiem? Kā turpmāk veicināt noteikumu
ievērošanas kultūru? Kā KZP vislabāk var
palīdzēt ilgtspējīgas zvejniecības
nodrošināšanā ārpus ES ūdeņiem?
Zaļajā grāmatā analizētas visas mūsdienu
zivsaimniecības politikas šķautnes un skaidrots, kāpēc
dažas problēmas turpina pastāvēt, neraugoties uz
panākumiem, kas gūti kopš 2002. gada reformas. Viena no
galvenajām problēmām ir Eiropas zivju krājumu sliktais
stāvoklis: 88 % krājumu tiek pārzvejoti (pasaules
mērogā pārzvejo vidēji 25 %) un 30 % krājumu
nesasniedz “drošas bioloģiskas robežas”, t. i.,
tie nevar pietiekami atražoties, jo nārstojošā
populācija ir pārāk noplicināta. Neraugoties uz to,
vairākās zvejniecībās tiek iegūts divas vai trīs
reizes vairāk zivju, nekā būtu pieļaujams no krājumu
ilgtspējības viedokļa. Cēlonis tam visbiežāk ir
pārmērīga flotu zvejas jauda. Šāda
pārmērīga jauda patiesībā nav ekonomiski izdevīga,
jo tās rezultātā tiek ne vien noplicināti krājumi, bet
arī nemitīgi samazināta nozares peļņa.
Nepieciešams rast risinājumus, lai atjaunotu vissliktākajā
stāvoklī esošos krājumus un vienlaikus nodrošinātu
to, ka zivis arī turpmāk ir drošs zvejnieku ienākumu
avots.
Dokumentā aplūkota ne tikai pārmērīga zvejas jauda,
tajā ieskicētas vēl četras citas strukturālas
nepilnības, kas piemīt pašreizējai pieejai:skaidru politikas mērķu trūkums, jo īpaši
attiecībā uz ekoloģisko atbildību un sasaisti ar
vispārējām jūrlietām,
pārāk centralizēta lēmumu pieņemšanas
sistēma, kurā galvenokārt tiek meklēti īstermiņa
risinājumi, kas ilgtermiņā bieži vien nenāk par labu
ilgtspējībai,
regulējums, kas neuzliek nozarei pietiekamu atbildību,
vāja politiskā griba panākt zvejas ierobežojumu
ievērošanu.Pievēršoties šiem
jautājumiem, nedrīkst aizmirst, ka Eiropa importē divas
trešdaļas vajadzīgo zvejas produktu.
Komisija ir nobažījusies, ka tad, ja tuvākajos gados netiks
uzlabota zvejas ilgtspējība vides ziņā, tiks
noplicināti jūras resursi un zvejas nozare zaudēs ekonomisko
dzīvotspēju. Taču tad, ja nākamajai reformai izdosies
kopējo zivsaimniecības politiku ievest 21. gadsimtā, labumu
gūs ne tikai zvejnieki vai piekrastes pašvaldības, bet gan visi
Eiropas iedzīvotāji.
Lai gan juridiski saistoša Komisijai ir tikai dažu KZP aspektu
pārskatīšana līdz 2012. gadam,
pašreizējā situācija, galvenokārt krājumu
stāvoklis un pārmērīga flotu zvejas jauda, ir
pārliecinošs iemesls sākt reformas procesu jau tagad. Šodien
uzsāktā apspriešanās noslēgsies 2009. gada
31. decembrī, un tās rezultātus Komisija apkopos
2010. gada pirmajā pusē. Pēc turpmākas
konsultēšanās ar ieinteresētajām aprindām Komisija
sagatavos ietekmes novērtējuma ziņojumu un izstrādās
priekšlikumu jaunai pamatregulai. To varētu iesniegt Eiropas
Parlamentam un Padomei 2011. gada sākumā un pieņemt
2012. gadā.
Turpmāka
informācija un dokumenti pieejami tīmekļa vietnē
http://ec.europa.eu/fisheries/reform
