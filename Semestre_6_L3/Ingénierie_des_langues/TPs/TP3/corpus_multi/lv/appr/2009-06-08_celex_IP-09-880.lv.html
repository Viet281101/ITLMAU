IP/09/ 880  Briselē, 2009. gada 8. jūnijā  ES viesabonēšanas regula novērš pēdējo šķērsli: Padome atbalsta zemākas vie sabonēšanas cenas no 1. jūlija   Šodien 27 ES dalībvalstu ministri oficiāli pieņēma jaunos ES viesabonēšanas noteikumus, ko pagājušā gada septembrī ierosināja Eiropas Komisija (   IP/08/1386   ) un aprīlī apstiprināja Eiropas Parlaments (   IP/09/620   ). Jaunajos ES viesabonēšanas noteikumos ir paredzēts no 1. jūlija, tieši kad sākas atvaļinājumu laiks, līdz pat 60 % apmērā samazināt cenu par viesabonēšanu. Jaunajā ES viesabonēšanas regulā jo īpaši norādīts tas, ka patērētāji, atrodoties citā ES valstī, nemaksā vairāk kā 11 euro centus (bez PVN) par īsziņas nosūtīšanu. Patērētāji ar mobilo tālruni varēs arī sērfot tīmeklī, lejupielādēt filmas vai nosūtīt brīvdienu fotogrāfijas un atgriežoties mājās nesaņems šokējošus rēķinus par viesabonēšanu. Saskaņā ar jaunajiem noteikumiem mobilo sakaru operatoriem būs arī jāaprēķina saviem klientiem maksa par viesabonēšanas zvaniem no mobilajiem tālruņiem par sekundi, nevis par minūti, pēc pirmajām 30 sekundēm, tādējādi samazinot tālruņa rēķinus līdz pat 24 % apmērā. Pēc šodien pieņemtā ES Ministru padomes apstiprinājuma jaunie ES viesabonēšanas noteikumi tagad stāsies spēkā no 1. jūlija visās 27 ES dalībvalstīs.   "Šodien Ministru padomē vienbalsīgi pieņemtie jaunie viesabonēšanas noteikumi apliecina to, ka pats pēdējais procedurālais šķērslis ir novērsts, un no 1. jūlija tie sniegs acīmredzamas priekšrocības patērētājiem. Tādējādi Padome seko Eiropas Parlamenta piemēram — aprīlī Parlaments ar pārliecinošu balsu vairākumu atbalstīja jaunos noteikumus. Tie ir lieliski jaunumi Eiropas iedzīvotājiem, kuri šovasar dosies atvaļinājumā un izmantos viesabonēšanas pakalpojumus, neuztraucoties par šokējošiem rēķiniem pēc tam ," teica ES telesakaru komisāre Viviāna Redinga (kura šodien atsāka pildīt amata pienākumus pēc triju nedēļu prombūtnes).   Pēc politiskās vienošanās starp Eiropas Parlamentu un Padomi, kas jau tika panākta šogad, Eiropas Parlaments aprīļa plenārsesijā ar pārliecinošu balsu vairākumu (646 – par, 22 – pret un 9 – atturas) nobalsoja par minēto regulu (   IP/09/620   ).  Lai paātrinātu šo procesu un nodrošinātu to, ka jaunie viesabonēšanas noteikumi laikus stājas spēkā pirms brīvdienu sezonas, par nodarbinātības, sociālās politikas, veselības un patērētāju jautājumiem atbildīgie dalībvalstu ministri šodien pieņēma ES viesabonēšanas regulu pēc tam, kad pagājušā gada novembrī 27 dalībvalstu telesakaru ministri sniedza neoficiālu politisku atbalstu Komisijas priekšlikumam.  Šodienas Padomes balsojums ir galīgais solis apstiprinājuma procesā un ļauj Eiropas Parlamenta priekšsēdētājam un Padomes prezidentūrai oficiāli parakstīt regulu 18. jūnijā. Tāpēc dažas dienas vēlāk to var publicēt ES    Oficiālajā Vēstnesī   . Tā kā jaunie viesabonēšanas noteikumi ir iekļauti ES regulā, tie nekavējoties stāsies spēkā visās 27 dalībvalstīs 2009. gada 1. jūlijā. Priekšvēsture Jaunie ES viesabonēšanas noteikumi, ko šodien apstiprināja Padome, paredz:    noteikt maksimālo pieļaujamo cenu , ko patērētājiem var prasīt par īsziņas nosūtīšanu, esot ārzemēs, 11 euro centu līmenī (bez PVN), pretstatā cenai, ko piemēro pašlaik, proti, 28 euro centi (šobrīd viesabonēšanas laikā nosūtīto īsziņu cena Nīderlandē un Portugālē ir pat augstāka nekā 35 euro centi);    būtiski samazināt izmaksas par datu viesabonēšanu (izmaksas par sērfošanu tīmeklī vai par filmu lejupielādēšanu, izmantojot mobilo tālruni ārzemēs), nosakot vairumtirdzniecības „griestus”, proti, 1 euro par katru lejupielādēto megabaitu . Salīdzinājumam: vidējā vairumtirdzniecības cena par megabaitu pašlaik ir 1,68 euro, bet visaugstākās maksas par šo pakalpojumu ir Īrijā (6,82 euro), Grieķijā (5,30 euro) un Igaunijā (5,10 euro). Vairumtirdzniecības "griestu" cena samazināsies līdz 80 euro centiem 2010. gadā un 2011. gadā līdz 50 euro centiem, un tādējādi turpināsies patērētāju rēķinu par viesabonēšanu samazināšanās;    pasargāt patērētājus no „šokējošiem rēķiniem” , jo viņi varēs izvēlēties pārtraukt pakalpojuma izmantošanu, kad rēķins sasniedz 50 euro , (ja vien patērētājs pats neizvēlas noteikt augstāku ierobežojumu); operatoriem jaunie pārskatāmības pasākumi jāievieš līdz 2010. gada martam;    turpināt cenu samazināšanu par zvaniem no mobilajiem tālruņiem, izmantojot viesabonēšanu. Pašlaik maksimālā cena ir 46 euro centi par ārzemēs veiktajiem zvaniem un 22 euro centi par ārzemēs saņemtajiem zvaniem, bet 2009. gada 1. jūlijā maksimālais līmenis tiks pazemināts līdz attiecīgi 43 euro centiem un 19 euro centiem, 2010. gada 1. jūlijā – līdz attiecīgi 39 euro centiem un 15 euro centiem, bet 2011. gada 1. jūlijā – attiecīgi līdz 35 euro centiem un līdz 11 euro centiem (visas norādītās cenas ir par minūti un bez PVN);    sastādīt pakalpojumu rēķinus, pamatojoties uz izmantoto pakalpojumu laiku sekundēs pēc sarunas pirmajām 30 sekundēm, veicot zvanu viesabonēšanā, un pēc pirmās sekundes, saņemot zvanus ārzemēs. Pašlaik atbilstīgi viesabonēšanas pakalpojumu aprēķināšanas metodei, maksu nosakot par minūti, patērētāji maksā aptuveni 20 % vairāk, nekā faktiski patērē, zvanot vai saņemot zvanus.    Skatīt arī   MEMO/08/578
