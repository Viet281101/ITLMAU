IP/09/1197  Briselē 2009. gada 28. jūlijā  Pretmonopola politika:  Komisija sāk sabiedrisku apspriešanu par konkurences noteikumu pārskatīšanu izplatīšanas nozarē  Eiropas Komisija aicina iesniegt piezīmes par tās priekšlikumu pārskatīt Grupu atbrīvojuma regulu un pamatnostādnes par piegādes un izplatīšanas līgumiem (pamatnostādnes vertikālo ierobežojumu jomā) Pašreizējai regulai termiņš beigsies 2010. gada maijā.  Balstoties uz pieredzi konkurences noteikumu piemērošanā un uz ieinteresēto personu piezīmēm, Komisija uzskata, ka kopumā tie darbojas labi un ka radikāli grozījumi nav vajadzīgi.  Grozījumu svarīgāko ierosinājumu mērķis ir ņemt vērā jaunākās norises tirgū, īpaši lielo mazumtirgotāju pirktspējas palielināšanos un pārdošanas tiešsaistē attīstību internetā.  Ieinteresētās personas tiek aicinātas iesniegt piezīmes līdz 2009. gada 28. septembrim.   Konkurences komisāre Nēlī Krusa šajā sakarā teica:  „Konkurētspējīga un efektīva izplatīšana ir būtiska patērētāju labklājībai un mūsu ekonomikai.  Šodien uzsāktās jaunās apspriešanas mērķis ir nodrošināt, ka, izvērtējot piegādes un izplatīšanas līgumus saskaņā ar konkurences noteikumiem, tiek ņemtas vērā jaunākās norises tirgū, proti, tirgus ietekmes turpmāka palielināšanās pircēju līmenī un jauni izplatīšanas veidi, tostarp iespējas, ko piedāvā internets.”  Komisijas Grupu atbrīvojuma Regula Nr. 2790/1999 nodrošina, ka piegādes un izplatīšanas līgumiem, kas atbilst tās noteikumiem, piemēro atbrīvojumu no EK līgumā paredzētā saskaņotas darbības aizlieguma (81. panta 1.  punkts).  Spēkā esošās Grupu atbrīvojuma regulas par vertikāliem ierobežojumiem termiņš beigsies 2010. gada maijā.  Komisijas provizoriskajā novērtējumā par tās piemērošanu, kas veikts, balstoties uz pieredzi un atgriezenisko saiti no ieinteresētajām personām, konstatēts, ka pašreizējie noteikumi praksē darbojās labi.  Regulas mērķis 1999. gadā, kad tā tika pieņemta, bija ievērojami samazināt regulatīvo slogu uzņēmumiem, īpaši tiem, kam nav iespēju paaugstināt cenas, nezaudējot peļņu (t.i., uzņēmumiem, kuriem nav ietekmes tirgū), piemēram, MVU, un ieviest uz sekām balstītu pieeju vertikālo ierobežojumu novērtēšanā.  Šie mērķi un ieinteresētība nav zaudējuši savu aktualitāti arī šodien.   Desmitgadi kopš pašreizējo noteikumu stāšanās spēkā raksturo divas svarīgas norises ‑ lielo izplatītāju turpmāks ietekmes pieaugums tirgū un pārdošana internetā.  Lai ņemtu vērā šīs aktualitātes, Komisija ierosina, ka vertikālajos līgumos, lai tiem varētu piemērot grupu atbrīvojumu, ne tikai piegādātāja (kā tas ir tagad), bet arī pircēja tirgus daļa nedrīkst pārsniegt 30%.  Attiecībā uz pārdošanu tiešsaistē, no vienas puses, ir jāaizsargā patērētāju iespējas izdevīgi iepirkties pāri robežām, ko lielā mērā atvieglo internets.  No otras puses, daži pārdošanas ierobežojumi, kuru mērķis ir novērst to, ka izplatītāji negodīgi izmanto savā labā citu veiktās mārketinga un preču zīmju veicināšanas darbības (t.i., parazītismu), vai ierobežot šādu rīcību, var sniegt patērētājiem labāku pakalpojumu priekšrocības.  Tādēļ Komisijas ierosinātajā pieejā saistībā ar internetu ir precizēts dalījums starp pārdošanu, ko veic aktīva mārketinga rezultātā, un pārdošanu, ko veic pēc patērētāju iniciatīvas (t.i., starp aktīvo un pasīvo pārdošanu), un izskaidrots, kā pārskatītajā regulā tiek risināts jautājums par nosacījumiem, kas paredzēti pārdošanai internetā, piemēram, piegādātāja noteiktā prasība, ka izplatītājam ir jābūt reālam veikalam, pirms tas var nodarboties ar pārdošanu tiešsaistē.  Komisija aicina ieinteresētās trešās personas iesniegt piezīmes līdz 2009. gada 28. septembrim. Apspriešana attiecas uz visiem jautājumiem, kas skarti regulā un pamatnostādnēs, bet jo īpaši Komisija gaida piezīmes par pašreizējo noteikumu darbību kopumā, par to, kādā mērā nesenajām norisēm tirgū būtu jāietekmē regula, un par Komisijas ierosināto pieeju saistībā ar pircēju ietekmi tirgū un attiecībā uz ierobežojumiem pārdošanai tiešsaistē. Pārskatītās Grupu atbrīvojuma regulas un pamatnostādņu projekts ir pieejams tīmekļa vietnē Europa šādā  adresē:     http://ec.europa.eu/competition/consultations/2009_vertical_agreements/index.html
