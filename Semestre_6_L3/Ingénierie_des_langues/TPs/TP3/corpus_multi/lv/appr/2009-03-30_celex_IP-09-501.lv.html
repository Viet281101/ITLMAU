IP/09/501
Briselē, 2009. gada 30. martsŠodien Padome politiskā
līmenī apstiprināja Eiropas vienotās gaisa telpas
pasākumu bloku. Komisija šādu soli atzinīgi
novērtē.Pēc pagājušajā
nedēļā notikušā pozitīvā balsojuma Eiropas
Parlamentā transporta ministri šodien apstiprināja, ka ir
panākta vienošanās par aviācijas tiesību aktu bloku,
kuram būs tālejoša ietekme. Ar šo tiesību aktu bloku,
kuru Padome oficiāli pieņems turpmāko nedēļu
laikā, tiks nostiprināta Eiropas vienotā gaisa telpa, Eiropas
Aviācijas drošības aģentūrai
piešķirta atbildība par drošību visos gaisa satiksmes
ķēdes posmos, kā arī tiks intensīvi stimulēta
jaunāko tehnoloģiju ieviešana. Visi kopā šie
pasākumi uzlabos lidojumu drošību, atbilstību vides
prasībām un izmaksu efektivitāti. Ir aprēķināts,
ka ik gadu aviokompānijām izdosies ietaupīt aptuveni četrus
miljardus euro. Tajā pašā laikā ATM
ģenerālplāns Eiropas rūpniecības nozari izvirzīs
līderpozīcijās attiecībā uz inovācijām gaisa
satiksmes pārvaldības tehnoloģiju jomā,
tādējādi radot veiktspējīgu Eiropas infrastruktūru
un garantējot ražotājiem konkurētspēju vispasaules
tirgos.
Komisijas priekšsēdētāja vietnieks, atbildīgais
transporta politikas jautājumos Antonio Tajani paziņoja, ka
„Eiropai ir vajadzīga tāda gaisa satiksmes pārvaldības
sistēma, kas spētu stāties pretī nākotnes
izaicinājumam — aviācijas satiksmes pieaugumam.
Ceļotāji pieprasa augstu pakalpojumu kvalitāti. Šis
pasākumu bloks uzlabos lidojumu drošību, atbilstību vides
standartiem un izmaksu efektivitāti. Atbilstīgi pieaugošajām
prasībām attiecībā uz vides aizsardzību gaisa kuģi
varēs veikt lidojumus iespējami īsākā
maršrutā. Pirmo reizi sistēmas stūrakmens būs gaisa
telpas izmantotāju vajadzības. Tā kā arī gaisa
pārvadājumu nozari ir skārusi pašreizējā
krīze, šis ir vispiemērotākais brīdis, kad pieņemt
šādu pasākumu bloku.”
Ar pirmo šā bloka pīlāru sākotnējos SES
tiesību aktos tiek ieviesta virkne uzlabojumu (sk. IP/01/1398),
tostarp aeronavigācijas pakalpojumu sniedzējiem saistoši
mērķi attiecībā uz funkcionalitāti, Eiropas tīkla
pārvaldības funkcijas, lai nodrošinātu nacionālo
tīklu konverģenci, kā arī galīgais datums, līdz
kuram dalībvalstīm ir jāuzlabo savs sniegums, cita starpā
izvēršot pastiprinātu sadarbību un vēl
lielākā mērā integrējot aeronavigācijas
pakalpojumu sniedzējus, t.i., funkcionālos gaisa telpas blokus.
Tehnoloģiskais pīlārs ir orientēts uz modernu
tehnoloģiju ieviešanu. SESAR programma apvieno visas
aeronavigācijas nozarē iesaistītās personas, lai
izstrādātu, validētu un izvērstu jaunas paaudzes gaisa
satiksmes pārvaldības sistēmu, kura darbosies visas Eiropas
mērogā. 
Drošuma pīlārs paredz paplašināt Eiropas
Aviācijas drošības aģentūras (EASA)
pienākumu jomu. Šādi ir paredzēts ieviest precīzi
traktētus, vienotus un saistošus noteikumus lidostu darbības,
gaisa satiksmes pārvaldības un aeronavigācijas pakalpojumu
sniegšanas jomā, kā arī sekmīgi kontrolēt, kā
notiek šo noteikumu īstenošana dalībvalstīs.
Paplašinātā EASA kompetence dos aģentūrai
pilnīgāku kontroli pār Eiropas aviācijas drošību
un garantēs drošības noteiktumu piemērošanu visos
lidojuma norises posmos, sākot no paša skrejceļa.
Visbeidzot, lidostu kapacitātes pīlārā tiek
risinātas problēmas saistībā ar skrejceļu un lidostu
iekārtu nepietiekamību, kas pašreizējā
situācijā var kļūt par galveno problemātisko faktoru.
Vispārējais šīs iniciatīvas nolūks ir ar gaisa
satiksmes pārvaldības pasākumiem uzlabot to, kā
lidostās notiek laika nišu piešķiršana
lidmašīnu ekspluatantiem, kā arī izveidot lidostu
kapacitātes pārraudzības iestādi, lai lidostas
pilnībā integrētu aviācijas tīklā.
Ar šo jauno pasākumu bloku Eiropas vienotajā gaisa telpā
fundamentāla nozīme tiek piešķirta vides
apsvērumiem, un uzlabotās gaisa satiksmes pārvaldības
sistēmas mērķis ir samazināt aviācijas
radītās siltumnīcefekta gāzu emisijas. Ir prognozēts,
ka izmešu samazinājuma apjoms katrā lidojumā būtu
līdz 10 %, kā rezultātā varētu ietaupīt 16
miljonus tonnu CO2 gadā, un gaisa telpas izmantotājiem
rastos izmaksu ietaupījumi 2,4 miljardu euro apmērā.
Pateicoties šiem pasākumiem, aviācijas nozare varēs
sekmīgi integrēties Eiropas Emisiju kvotu tirdzniecības
sistēmā.Ņemot vērā, cik izšķiroša
nozīme aeronavigācijas pakalpojumu sniegšanā ir
cilvēkfaktoram, Eiropas iestādes pieņēma arī
paziņojumu, kurā tās pauž vēlmi sadarboties, lai
šā aviācijas pasākumu kopuma īstenošanā
iesaistītu nozares pārstāvjus, nodrošinātu augstus
kompetences standartus visu to kategoriju darbiniekiem, kas garantē
drošību, kā arī veicinātu pārliecību par to
mehānismu derīgumu, kurus izmanto paziņošanai par
starpgadījumiem.
Plašākai informācijai sk.	 http://ec.europa.eu/transport/air/index_en.htm
