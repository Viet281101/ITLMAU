IP/09/774
Briselē, 2009. gada 14. maijāTelesakari: Itāliju skubina
veikt pasākumus, lai nodrošinātu zvanītāja
atrašanās vietas noteikšanu uz numuru "112" veiktajiem
zvaniem un tādējādi panāktu atbilstību EK Tiesas
nolēmumamItālijas neatliekamās
palīdzības dienestiem vēl joprojām nav pieejama
zvanītāja atrašanās vietas informācija par visiem
mobilā tālruņa zvaniem uz numuru "112", neraugoties uz Eiropas
Kopienu Tiesas janvārī pieņemto nolēmumu,
kurā Itāliju aicināja nodrošināt šīs
informācijas pieejamību. Šodien Komisija pieņēma
lēmumu nosūtīt Itālijai oficiāla paziņojuma
vēstuli, pieprasot nodrošināt atbilstību minētajam
nolēmumam un zvanītāja atrašanās vietas
informācijas pieejamību neatliekamās palīdzības
dienestiem par visiem uz "112" veiktajiem zvaniem. Ja šī lieta
atkārtoti nonāks Eiropas Kopienu Tiesā, Itālijai varētu
tikt piespriests naudas sods. 
"Atrašanās vietas informācijas pieejamība
neatliekamās palīdzības dienestiem ir ārkārtīgi
svarīga, lai Eiropas vienotais neatliekamās palīdzības
dienesta numurs "112" varētu efektīvi funkcionēt", teica ES
telesakaru komisāre Viviāna Redinga. "Vairums dalībvalstu
šo numuru jau ir ieviesušas, un nav nekāda iemesla,
kāpēc arī Itālija nevarētu nodrošināt šo
patiešām ārkārtīgi svarīgo pakalpojumu saviem
iedzīvotājiem. Komisijai ir jāveic pārkāpuma
izmeklēšanas procedūra pret Itāliju, lai
nodrošinātu atbilstību Eiropas Kopienu Tiesas nolēmumam,
kā arī tāpēc, ka zvanītāja atrašanās
vietas noteikšanas iespējamība ārkārtas
situācijās var palīdzēt glābt
dzīvības."
2009. gada 15. janvārī Eiropas Kopienu Tiesa
pieņēma nolēmumu, ka Itālija nav nodrošinājusi,
lai iestādēm, kas sniedz neatliekamo palīdzību,
zvanītāja atrašanās vietas informācija būtu
pieejama par visiem uz numuru "112" veiktajiem zvaniem. Par zvaniem,
kas uz numuru "112" veikti no mobilā tālruņa,
zvanītāja atrašanās vietu neatliekamās
palīdzības dienesti vēl nespēj noteikt visā
Itālijas teritorijā — šī informācija ir pieejama
tikai Salerno provincē. 
Komisija ir ņēmusi vērā Itālijas iestāžu
veiktos pasākumus, lai nodrošinātu minētās
informācijas pieejamību. Tomēr tā aicina Itālijas
valdību paātrināt šā noteikuma izpildi, lai
zvanītāja atrašanās vietas informācija būtu
pieejama par visiem uz numuru "112" veiktajiem zvaniem visā valsts
teritorijā. Ja Itālija saskaņā ar šo aicinājumu
neveiks uzlabojumus divu mēnešu laikā, tā riskē
saņemt naudas sodu par EK Tiesas nolēmuma neievērošanu. 
Padarot neatliekamās palīdzības dienestiem pieejamu
zvanītāja atrašanās vietas informāciju par zvaniem uz
numuru "112", tiek palielināta Eiropas iedzīvotāju
drošība. Itālijas un citu Eiropas valstu iedzīvotājiem,
atrodoties mājās vai ceļojot citās ES valstīs kā
tūristiem vai darba vajadzībās, jābūt drošiem, ka
Itālijas neatliekamās palīdzības dienesti spēs
viņus atrast un sniegt palīdzību arī tad, ja nāksies
zvanīt uz šo numuru, pašiem nespējot sniegt ziņas par
savu atrašanās vietu. 
Pamatinformācija
Saskaņā ar ES Universālā pakalpojuma direktīvu
(26. pants) dalībvalstu pienākums ir nodrošināt
vienotā Eiropas neatliekamās palīdzības dienestu
numura "112" pienācīgu funkcionēšanu. Tas
nozīmē arī to, ka par visiem uz šo numuru veiktajiem zvaniem
ir jānodrošina zvanītāja atrašanās vietas
informācijas pieejamība neatliekamās palīdzības
iestādēm. 
Kopumā Komisija saistībā ar zvanītāja
atrašanās vietas noteikšanas iespējamību
attiecībā uz numuru "112" ir uzsākusi pārkāpumu
izmeklēšanas procedūras pret 14 dalībvalstīm.
11 no šīm lietām ir izbeigtas, jo dalībvalstis ir
veikušas pasākumus situācijas uzlabošanai un
informācija par zvanītāja atrašanās vietu tagad ir
pilnībā pieejama. Eiropas Kopienu Tiesa ir pieņēmusi
nolēmumu ne tikai attiecībā uz Itāliju, bet arī
attiecībā uz Lietuvu un Nīderlandi, pasludinot, ka šīs
valstis nav izpildījušas ES tiesību aktu prasības par
zvanītāja atrašanās vietas noteikšanu, ja tiek
zvanīts uz numuru "112". Arī šīs lietas vēl tiek
izskatītas.
Turklāt Komisija iepriekš bija uzsākusi pārkāpuma
izmeklēšanas procedūras arī pret divām citām
dalībvalstīm, kuras nav nodrošinājušas, lai "112"
būtu pieejams kā numurs, uz kuru zvanīt neatliekamās
palīdzības dienestiem. Pēdējo lietu, kas attiecās uz
Bulgāriju, noslēdza šā gada 29. janvārī, un
tagad numurs "112" ir pieejams visā Eiropas Savienībā (IP/08/1968).
Vēl viena lieta tika ierosināta pret Itāliju 2008. gada
septembrī saistībā ar zvanu, kas veikti uz "112",
apkalpošanu (IP/08/1342).
Eiropas Komisija, pamatojoties uz EK līguma 228. pantu, ir
nolēmusi nosūtīt oficiāla paziņojuma vēstuli,
lūdzot Itāliju sniegt pilnīgu informāciju par
atbilstības nodrošināšanu Eiropas Kopienu Tiesas
janvāra nolēmumam. Ja Itālijas iestādes vēl
joprojām nenodrošinās atbilstību noteikumiem, Komisija
nosūtīs Itālijas valdībai argumentētu atzinumu;
visbeidzot Komisija var arī pieprasīt, lai Tiesa Itālijai
piespriež naudas sodu.
Telesakaru pārkāpuma izmeklēšanas procedūru
sīkāks izklāsts pieejams 
http://ec.europa.eu/information_society/policy/ecomm/implementation_enforcement/infringement/
