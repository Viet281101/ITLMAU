IP/09/1171  Briselē, 2009. gada 22. jūlijā Komisija pastiprina rīcību saistībā ar Alcheimera slimību un citām neirodeģeneratīvajām saslimšanām Šodien Eiropas Komisija nāca klajā ar konkrētiem priekšlikumiem cīņai pret Alcheimera slimību, demencēm un citām neirodeģeneratīvajām saslimšanām. Šo kopīgo veselības un sociālo problēmu risināšanai vajadzīga koordinēta rīcība, lai nodrošinātu efektīvu profilaksi, diagnostiku, ārstēšanu un aprūpi tiem cilvēkiem, kuri cieš no šīm slimībām. Turklāt Eiropas valstis ir aicinātas apvienot resursus un labāk koordinēt pētniecības pasākumus neirodeģeneratīvo slimību jomā, jo īpaši attiecībā uz Alcheimera slimību, pirmo reizi plānojot veikt kopīgus ieguldījumus pētniecībā, nevis darīt to atsevišķi. Šobrīd Eiropā ir vairāk nekā 7 miljoni cilvēku, kuriem ir konstatēta Alcheimera un radniecīgas slimības, un prognozē, ka nākamo 20 gadu laikā to skaits dubultosies. Ir svarīgi plānot, veikt ieguldījumus un sadarboties šajā jomā jau šodien, lai kontrolētu ar šīm slimībām saistītās sociālās izmaksas, kā arī sniegtu cerību un iespējas dzīvot cienīgu un labāku dzīvi miljoniem sirdzēju un viņu ģimenēm. Šodien pieņemtie pasākumi ir nozīmīgi jauni soļi saistībā ar Komisijas kampaņu „Eiropa pacientiem” un jauno kopīgas plānošanas pieeju pētniecībā.   ES veselības komisāre Andrula Vasiliu sacīja: „Demences izraisīts prāta spēju zudums nav normāla ar novecošanu saistīta parādība. Tā kā Eiropas sabiedrība noveco, mums ir jāstrādā kopīgi, lai labāk izprastu un nepieļautu šīs slimības. Mūsu solidaritātei ar cilvēkiem, kas cieš no demences, jāizpaužas, daloties labākajā praksē attiecībā uz viņu aprūpi, respektējot viņu tiesības un izrādot cieņu.”  ES zinātnes un pētniecības komisārs Janess Potočniks sacīja: „Mēs vēlamies, lai pētniecības loma, risinot tādas sociālās problēmas kā, piemēram, Alcheimera un radniecīgas slimības, būtu nozīmīgāka. Komisija līdz šim ir atbalstījusi Eiropas pētniecības projektus, kuros piedalās labākie zinātnieki šajā jomā. Taču nozīmīgs solis būs sperts, kad dalībvalstis sāks koordinēt valsts programmas, ņemot vērā kopējos mērķus. Līdz ar šodien ierosināto Ieteikumu par kopīgu pētniecības plānošanu mēs aicinām dalībvalstis būt pragmatiskām attiecībā uz resursu apvienošanu un ieguldījumiem pētniecībā, lai labāk cīnītos pret Alcheimera un citām neirodeģeneratīvajām slimībām. Šī ir iespēja Eiropas zinātnei un atsaukšanās uz mūsdienu sabiedrības problēmām. " Augošs sociālais un ekonomiskais slogs Palielinoties dzīves ilgumam un samazinoties ekonomiski aktīvo iedzīvotāju skaitam salīdzinājumā ar pensionēto iedzīvotāju skaitu, pieaug neirodeģeneratīvo slimību radītais sociālais un ekonomiskais slogs. 2005. gadā kopējās izmaksas par to pacientu tiešo un neoficiālo aprūpi, kas cieš no Alcheimera slimības un citām demences formām, ES 27 dalībvalstīs tika novērtētas 130 miljardu eiro apmērā (21 000 eiro par vienu pacientu); 56 % bija netiešās aprūpes izmaksas. Visbiežāk konstatētās demences formas Eiropas Savienībā ir Alcheimera slimība (aptuveni 70 % gadījumu) un vaskulārā demence (mazāk par 30 %). Komisija ierosina četras galvenās pasākumu jomas Eiropas iniciatīvas mērķis ir risināt problēmas, ko rada Alcheimera slimība un demences, četrās svarīgākajās jomās:    vissvarīgākais ir laicīgi diagnosticēt demenci un samazināt saslimšanas risku;   uzlabot pētniecības pasākumu koordinēšanu ES valstīs;    dalīties labākajā praksē un    izveidot forumu ar pacientu tiesību, neatkarības un cieņu saistīto jautājumu apspriešanai.    Pi rmā kopīgas plānošanas iniciatīva, lai koordinētu pētījumus par Alcheimera un citām neirodeģeneratīvajām slimībām ES valstis ir noteikušas, ka Alcheimera un radniecīgas slimības ir joma, kurā jāuzsāk pirmā kopīgā pētniecības pasākumu plānošana. Kopīga plānošana ir paredzēta ES valstīm, kuras vēlas iesaistīties kopējas stratēģiskās pētniecības programmas izstrādē, kas ļaus tām piedalīties dažādos sastāvos. 20 Eiropas valstis jau ir izteikušas vēlmi apvienot resursus un veikt pētījumus jomā, kur, salīdzinot ar pašreizējiem sadrumstalotajiem pētniecības pasākumiem, kopējai iniciatīvai būtu lielāka pievienotā vērtība.  Šai eksperimentālajai kopīgas plānošanas iniciatīvai ir jāsagatavo ceļš citām kopīgas plānošanas iniciatīvām nākotnē. Vispārēja informācija Alcheimera slimība un citas demences formas ir daļa no plašāka neirodeģeneratīvo slimību spektra. Eiropas mērogā Eiropas Parlaments 1996. un 1998. gadā pieņēma rezolūcijas un Komisijas 2007. gada ES veselības stratēģijā „Kopā par veselību” identificēta vajadzība labāk izprast neirodeģeneratīvās slimības, piemēram, Alcheimera slimību, ņemot vērā sabiedrības novecošanu. 2008. gadā Padome aicināja Komisiju sagatavot rīcības plānu cīņai pret neirodeģeneratīvajām slimībām un jo īpaši Alcheimera slimību. Komisija ar Septītās pētniecības pamatprogrammas palīdzību finansē pētniecības projektus saistībā ar Alcheimera un citām neirodeģeneratīvajām slimībām.  Papildinformācija Komisijas paziņojums par Eiropas iniciatīvu saistībā ar Alcheimera slimību un citām demences formām:    http://ec.europa.eu/health/ph_information/dissemination/diseases/alzheimer_en.htm     ES veselības stratēģija – Kopā par veselību:    http://ec.europa.eu/health/ph_overview/strategy/health_strategy_en.htm    Tīmekļa vietne „Eiropa pacientiem”:    http://ec.europa.eu/health-eu/europe_for_patients/index_en.htm    Demencei veltīta gadagrāmata „Dementia Yearbook 2008”:    http://ec.europa.eu/health/ph_information/reporting/docs/2008_dementiayearbook_en.pdf    Apkopojums par ES finansētiem smadzeņu pētniecības projektiem:   ftp://ftp.cordis.europa.eu/pub/fp7/docs/brain-research-eu-funding_en.pdf      MEMO/09/     346   Komisijas priekšlikums Padomes ieteikumam par eksperimentālo kopīgās plānošanas iniciatīvu cīņai pret neirodeģeneratīvajām slimībām, jo īpaši Alcheimera slimību   http://ec.europa.eu/research/press/2009/pdf/com_2009_0379_en.pdf      MEMO/09/     347   ES finansētie projekti neirodeģeneratīvo slimību jomā    MEMO/09/345 Questions and answers on Alzheimer's disease and other dementias
