IP/09/67
Bruxelles, 19 ianuarie 2009Previziuni intermediare pentru 2009-2010:
încetinirea economică se accentuează, fiind însă
urmată de o creștere înainte de sfârșitul anului
2009Conform previziunilor, creșterea
PIB în Uniunea Europeană ar urma să se diminueze cu aproximativ
1,8% în 2009, înainte de a se redresa ușor în 2010, cu 0,5%.
Acesta este rezultatul impactului crizei financiare intensificate asupra
economiei reale, și anume recesiunea mondială aferentă crizei,
manifestată prin reducerea considerabilă a schimburilor comerciale
mondiale și a producției manufacturiere și, în anumite
țări, prin corecțiile de pe piața imobiliară. Consumul
și investițiile din sectorul public vor oferi însă o
gură de oxigen. Atenuarea presiunilor inflaționiste a contribuit, de
asemenea, la creșterea consumului privat. Măsurile fiscale
discreționare anunțate încă din august 2008 vor limita
încetinirea creșterii PIB cu aproximativ ¾ puncte procentuale
în anul acesta. Se preconizează că amploarea recesiunii economice
va avea un impact semnificativ asupra ratei de ocupare a forței de
muncă și a finanțelor publice. 
„Măsurile de stabilizare a pieței financiare, politicile
monetare mai suple și planurile de redresare economică ne vor permite
să oprim deteriorarea economiei și să creăm condițiile
pentru o relansare progresivă în a doua parte a anului. Prioritatea
majoră este punerea efectivă în aplicare a respectivelor
măsuri: îmbunătățirea fluxurilor de credit la
prețuri rezonabile și implementarea rapidă a pachetelor de
stimulare fiscală pentru a încuraja investițiile și consumul
privat. Pentru a spori gradul de încredere, este esențial, de
asemenea, ca statele membre să se angajeze în mod explicit să
inverseze tendința de deteriorare a finanțelor publice de
îndată ce se va ajunge din nou la o situație economică
normală, pentru a asigura astfel viabilitatea pe termen mediu și lung
a finanțelor publice”, a afirmat Joaquín Almunia, comisarul
pentru afaceri economice și monetare.
Conform previziunilor intermediare publicate
astăzi[1], creșterea
economică ar fi scăzut în 2008 cu aproximativ 1% atât
în UE, cât și în zona euro, față de pragul
puțin sub 3% din 2007. În 2009, PIB real ar urma să scadă
brusc, cu aproximativ 1,8% în UE și cu 1,9% în zona euro,
urmând apoi să crească cu aproximativ ½% în 2010.  
Economia mondială în recesiune în 2009
Conform estimărilor, activitatea economică la nivel mondial a
scăzut considerabil în ultimul trimestru al anului 2008.
Scăderile reflectate de sondajele recente și în ceea ce
privește, printre altele, numărul de comenzi arată că
această situație s-ar putea menține pe termen scurt. Este de
așteptat ca recesiunea economică să se extindă puternic, cu
repercusiuni negative care vor afecta din ce în ce mai mult economiile de
piață emergente. Pentru 2009, creșterea mondială a PIB ar
urma să încetinească ajungând la 0,5% (față de
3,3% în 2008 și de media excepțională de 5% pentru perioada
2004-2007). Începând din a doua jumătate a anului 2009,
creșterea mondială ar urma să se accentueze treptat,
însă într-un ritm moderat, odată cu
îmbunătățirea situației pieței financiare și
cu apariția efectelor flexibilizării politicilor macroeconomice (mai
ales în SUA). În general, creșterea PIB la nivel mondial ar urma
să se ridice la aproximativ 2¾% în 2010. 
Economia UE lovită la rândul său din plin
În al treilea trimestru al anului 2008, PIB a scăzut cu 0,2%
atât în zona euro, cât și în UE, ceea ce
înseamnă că zona euro a cunoscut prima sa recesiune tehnică,
dat fiind că PIB a scăzut timp de două trimestre consecutive.
Date fiind încetinirea continuă, constatată în sondajele
efectuate în diverse sectoare și țări, precum și
deteriorarea considerabilă a altor indicatori de bază în cursul
celui de al patrulea trimestru, se preconizează că PIB va continua
să scadă în primul semestru al acestui an. Încetinirea ar
urma să ia amploare în numeroase țări din cauza crizei
financiare, a ciclului mondial și, în anumite state membre, a
prăbușirii pieței imobiliare. Diminuarea atât a cererii
private, cât și a cererii externe nete ar urma să frâneze
semnificativ creșterea PIB, care nu va beneficia decât de consumul
și de investițiile din sectorul public.
În special investițiile private, care jucau un rol esențial
în redresarea activității economice, se confruntă cu o
încetinire bruscă ca urmare a unei scăderi semnificative a ratei
de utilizare a capacităților, deteriorării perspectivelor
economice și înăspririi condițiilor de finanțare.
Agravarea șomajului și a deficitelor
Situația de pe piața muncii a început să se
înrăutățească în majoritatea statelor membre
în 2008. Reacționând cu un oarecare decalaj la evoluțiile la
nivelul creșterii PIB, creșterea ratei de ocupare a forței de
muncă ar urma să fie negativă în acest an, rata
ocupării forței de muncă în UE scăzând cu 3½
milioane de locuri de muncă. Ca urmare, rata șomajului ar crește
până la 8¾% în UE (și 9¼% în zona euro)
în 2009, urmând apoi să crească și în 2010.
Degradarea perspectivelor economice ar urma să se repercuteze asupra
finanțelor publice, care vor avea, de asemenea, de suferit de pe urma
inversării tendinței la nivelul veniturilor suplimentare
față de anii precedenți, a unei structuri a creșterii bazate
în general mai puțin pe impozite, precum și a efectelor
măsurilor discreționare importante adoptate sau anunțate de
statele membre (care reprezentau aproximativ 1% din PIB al UE pentru 2009
în momentul încheierii acestor previziuni). Prin urmare, deficitul
global ar urma să crească în acest an în UE cu mai mult
decât dublul său, ajungând la  4½% în 2009 (raportul
fiind de aproximativ 1¾% față de 4% în zona euro). 
Inflația ar urma să scadă rapid
Presiunile inflaționiste se atenuează rapid. Scumpirea bruscă
a produselor de bază care a propulsat inflația spre un nivel record
în cursul verii 2008 a fost oprită de atunci, în paralel cu
degradarea rapidă a perspectivelor privind creșterea la nivelul UE
și la nivel mondial, precum și cu deteriorarea piețelor muncii.
Aceste elemente constituie cadrul pentru o reajustare constând în
cifre mai scăzute în estimările privind inflația
față de previziunile din toamnă. Inflația prețurilor de
consum ar urma astfel să scadă de la 3,7% în 2008 în UE
(3,3% în zona euro) la 1,2% (1,0% în zona euro) în 2009 și
la puțin sub 2% în 2010 în ambele zone.
Incertitudini majore în conjunctura actuală
Previziunile actuale sunt înconjurate în continuare de mari
incertitudini, economia mondială confruntându-se cu cea mai gravă
criză de la al doilea război mondial. Riscurile care
amenință perspectivele de creștere sunt echilibrate. Pe de o
parte, impactul crizei financiare (inclusiv asupra sectorului imobiliar) și
amploarea „buclei de reacție negativă” între sectorul
financiar și sectorul real al economiei. Pe de altă parte,
creșterea ar putea fi mai puternică decât se preconizează,
dacă, de exemplu, pachetele fiscale vor restabili încrederea
investitorilor și consumatorilor mai rapid decât s-a prevăzut. De
asemenea, riscurile legate de perspectivele privind inflația par a fi
și ele echilibrate, în funcție de evoluțiile prețurilor
produselor de bază și de deteriorarea perspectivelor economice la
scară mondială. 
Un raport mai detaliat este disponibil la adresa:  
http://ec.europa.eu/economy_finance/thematic_articles/article13727_en.htmFigures and graphics available in PDF and WORD PROCESSED[1] Comisia publică
în general previziunile sale intermediare în februarie, însă
doar pentru principalele șapte economii și pentru inflația
și creșterea din anul curent. Exercițiul actual seamănă
mai curând cu previziunile din primăvară și din toamnă
și se justifică prin deteriorarea extrem de rapidă a
situației și a perspectivelor economice începând din
toamnă și prin necesitatea de a reflecta această deteriorare
în evaluarea anuală a programelor de stabilitate și
convergență ale statelor membre.
