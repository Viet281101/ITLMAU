IP/09/ 1290  Bruxelles, 9 septembrie 2009 Pentru a salva mai multe vieți pe drumurile europene: operatorii de telefonie mobilă se angajează cu privire la implementarea sistemului eCall  Astăzi, sistemul european automat de apeluri de urgență integrat la bordul automobilelor eCall a primit un sprijin total din partea sectorului european de telefonie mobilă. Reprezentanții Asociației GSM din sectorul în cauză și-au demonstrat implicarea în această tehnologie care deține potențialul de a salva vieți omenești prin semnarea Memorandumului UE de înțelegere pentru implementarea eCall în întreaga Europă. eCall apelează automat   numărul european unic pentru apeluri de urgenta – 112   atunci când un automobil este implicat într-un accident grav și trimite celui mai apropiat serviciu de urgență informații privind locul accidentului, chiar și atunci când pasagerii nu știu sau nu pot să precizeze unde se află. Implementarea eCall necesită o strânsă colaborare între autoritățile publice, constructorii de automobile și operatorii de telefonie mobilă. Odată generalizat, acesta ar putea salva anual până la 2 500 de vieți omenești în UE și ar putea diminua gravitatea rănirilor cu 10-15%. „Luna trecută, Comisia Europeană a solicitat guvernelor europene și sectoarelor construcției de automobile și telecomunicațiilor să depună mai multe eforturi pentru implementarea eCall. Doresc să felicit sectorul telefoniei mobile pentru răspunsul său prompt. Prin sprijinirea sistemului european de apeluri de urgență integrat la bordul automobilelor, acesta a dovedit că își asumă o responsabilitate socială și că este deschis spre aplicațiile novatoare ale tehnologiei comunicațiilor în viața de zi cu zi," a declarat Viviane Reding, comisarul european pentru telecomunicații. „Cu toate acestea, implementarea eCall la nivel pan-european necesită cooperarea tuturor. Operatorii de telefonie mobilă și-au demonstrat astăzi angajamentul pentru eCall, alăturându-se astfel industriei automobilelor și majorității statelor din UE. Șase state membre nu au semnat încă Memorandumul de înțelegere privind eCall, si anume Danemarca, Franța, Irlanda, Letonia, Malta și Regatul Unit. Acestea ar trebui să ia piciorul de pe frână și să accelereze introducerea unui sistem care poate salva vieți omenești. În caz contrar, Comisia se va vedea nevoită să legifereze în acest sens anul viitor.”  În cadrul unei ceremonii găzduite astăzi de comisarul Reding, dl Martin Whitehead , directorul Asociației GSM Europe, a semnat Memorandumul de înțelegere privind eCall în numele sectorului comunicațiilor mobile.  Activă în 219 țări, Asociația GSM reunește aproape 800 de operatori de telefonie mobilă din lume și mai mult de 200 de societăți, inclusiv producători de telefoane mobile, companii de software, furnizori de echipamente, operatori de internet și organizații de mass-media și de divertisment.  Pentru implementarea completă a eCall, sectoarele construcției de automobile și telecomunicațiilor, precum și administrațiile naționale din toate statele Uniunii Europene trebuie să asigure dotarea serviciilor lor de urgență, în special cea a centrelor de apel, cu echipamentul necesar prelucrării apelurilor eCall. Cu toate că tehnologia este pusă la punct, iar sectorul și serviciile de urgență au ajuns la un acord cu privire la standardele comune pan-europene, Danemarca, Franța, Irlanda, Letonia, Malta și Regatul Unit nu sunt încă pregătite să se angajeze, în principal din cauza unor probleme legate de costuri.  15 state ale UE (Austria, Cipru, Republica Cehă, Estonia, Finlanda, Germania, Grecia, Italia, Lituania, Portugalia, Slovacia, Slovenia, Spania, Țările de Jos și Suedia) precum și trei state SEE (Islanda, Norvegia și Elveția) au ajuns la un acord asupra modalităților comune de implementare a eCall. Alte șase state din UE (Belgia, Bulgaria, Ungaria, Luxemburg, România și Polonia) sprijină eCall și doresc să semneze acordul. Parlamentul European aduce, la rândul său, un sprijin important lansării eCall la bordul automobilelor din toată Europa.  Context  În august, Comisia a solicitat statelor din UE și sectoarele construcției de automobile și telecomunicațiilor să depună mai multe eforturi pentru implementarea eCall în Europa   (IP/09/1245   ). Comisia a pus la punct o strategie pentru accelerarea introducerii eCall la bordul tuturor vehiculelor noi (indiferent de marcă și de țara de origine) din întreaga Europă. Această tehnologie va fi accesibilă tuturor și va utiliza   numărul european unic pentru apeluri de urgenta – 112   , care acum este disponibil oriunde în UE (   IP/08/1968   ).  Comisia a finanțat în cadrul eCall proiecte care să asigure funcționarea transfrontalieră a tehnologiei (E-MERGE și      GST-Rescue   ) și a acordat un sprijin suplimentar lucrărilor legate de eCall în cooperare cu sectorul, prin intermediul inițiativei   eSafety   .  eCall reprezintă una dintre prioritățile   inițiativei „Vehicule inteligente”   și a   Planului de acțiune pentru sisteme de transport inteligente   care promovează utilizarea tehnologiilor informației și comunicațiilor (TIC) pentru un transport rutier mai inteligent, mai sigur și mai nepoluant  (    IP/06/191   ). În ultimii doi ani, UE a investit aproximativ 160 de milioane de euro pentru cercetarea privind TIC în domeniul transporturilor. Accidentele rutiere antrenează pentru economia UE cheltuieli de peste 160 de miliarde de euro pe an. Echiparea tuturor celor 230 de milioane de automobile din UE cu eCall ar putea permite economisirea a 26 de miliarde de euro pe an. Sistemul eCall ar putea de asemenea să faciliteze gestionarea aglomerării traficului rutier și instalarea în automobile a unor servicii precum navigația prin satelit.  Memorandumul UE de înțelegere și lista semnatarilor sunt disponibile la următoarele adrese:     http://ec.europa.eu/information_society/activities/esafety/doc/esafety_library/mou/invehicle_ecall_mou.pdf       http://ec.europa.eu/information_society/activities/esafety/doc/esafety_library/mou/list_of_signatures.pdf    Strategia Comisiei privind sistemul eCall la nivel european și acordul semnat de 15 state membre și de mai mult de 80 de organizații pot fi consultate la următoarea adresă:    http://ec.europa.eu/information_society/activities/esafety/ecall/index_en.htm    Mai multe informații despre sistemul eCall sunt disponibile la următoarea adresă:    http://ec.europa.eu/information_society/newsroom/cf/news.cfm?item_type=library&amp;item_subtype=audiovisual&amp;tpa_id=144    Comunicatul de presă de astăzi al Asociației GSM Europe este disponibil la următoarea adresă:    http://www.gsmworld.com/newsroom/index.htm
