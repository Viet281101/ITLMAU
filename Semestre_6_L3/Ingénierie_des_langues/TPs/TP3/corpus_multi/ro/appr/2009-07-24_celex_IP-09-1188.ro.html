IP/ 09/1188   Bruxelles, 24 iulie 2009 Comisia face bilanțul progreselor în domeniul dezvoltării durabile  În ultimii ani, Uniunea Europeană a înglobat dezvoltarea durabilă într-o vastă serie de politici comunitare.  UE a preluat în special inițiativa în combaterea schimbărilor climatice și în promovarea economiei generatoare de emisii scăzute de dioxid de carbon.  În același timp, în Uniunea Europeană persistă tendințe nesustenabile în mai multe domenii, fiind necesară o intensificare a eforturilor în acest sens.  După trei ani de implementare a strategiei de dezvoltare durabilă a UE, Comisia inventariază realizările la nivel comunitar și lansează un proces de reflecție asupra modului în care strategia ar trebui să evolueze în viitor.  „ Am făcut progrese solide în ceea ce privește integrarea dezvoltării durabile în sferele în care acționează politicile UE", a declarat președintele Comisiei, José Manuel Barroso.  „Această trecere în revistă pune în evidență progresele pe care le-am realizat în ultimii trei ani și, totodată, domeniile la care mai trebuie lucrat.  Criza economică ne dă o șansă unică de a crea o economie nouă, sustenabilă, bazată pe creștere ecologică inteligentă.  Sper că acest bilanț va stimula reflecția asupra celor mai bune modalități în care putem progresa în domenii cum ar fi consumul de energie în transporturi, scăderea biodiversității și degradarea ecosistemului nostru.”   Bilanțul confirmă faptul că politicile UE au înregistrat evoluții pozitive în toate cele șapte arii prioritare pe care le identifică strategia.  Printre realizări se numără pachetul energie/climă din decembrie 2008, acțiunile de ecologizare a transporturilor și de promovare a unor sisteme de transport mai inteligente, creșterea eficienței energetice a clădirilor, revizuirea directivelor privind proiectarea ecologică și etichetele ecologice, crearea cadrului pentru o politică maritimă integrată și a unei strategii europene în domeniul sănătății, eforturile depuse în problema migrației sau lupta împotriva sărăciei și a excluziunii.  Activitatea în domenii transversale ca educația, cercetarea și finanțarea a înregistrat de asemenea progrese.  Cu toate acestea, în mai multe domenii, continuă să se manifeste tendințe nesustenabile.  De exemplu, cererea de resurse naturale crește, biodiversitatea scade, iar transporturile continuă să consume din ce în ce mai multă energie.   Actuala criză economică și financiară a arătat că sustenabilitatea este un factor cheie și pentru sistemele financiare și pentru economie în ansamblu.  Măsurile menite să sprijine economia reală și să reducă impactul social al acestei crize trebuie să fie compatibile cu obiectivele de sustenabilitate pe termen lung și cu strategia creșterii ecologice inteligente.   Bilanțul invită la reflecție asupra modului în care strategia europeană de dezvoltare durabilă ar putea evolua în viitor.  O mai bună armonizare cu strategia de la Lisabona pentru creștere economică și ocuparea forței de muncă și cu alte strategii transversale ale UE, continuarea eficientizării strategiei, o mai bună monitorizare și coordonare sunt numai câteva dintre aspectele care ar putea fi luate în considerare.  Raportul adoptat astăzi va permite Consiliului European, la următoarea reuniune din decembrie, să analizeze prioritățile și să traseze orientări pentru viitorul strategiei. Raportul va fi completat de raportul bianual de monitorizare privind dezvoltarea durabilă, care va fi publicat de Eurostat în decursul acestui an. Context  Strategia reînnoită de dezvoltare durabilă, adoptată în iunie 2006 vizează șapte provocări cruciale:  schimbările climatice și energia nepoluantă;  transporturi sustenabile;  consum și producție sustenabile;  conservarea și managementul resurselor naturale;  sănătatea publică;  incluziune socială, demografie și migrație și sărăcia la nivel mondial.  Consiliul European din decembrie 2007 a solicitat Comisiei ca, până în iunie 2009, să prezinte un al doilea raport privind progresele înregistrate în cadrul strategiei europene de dezvoltare durabilă.  Acest bilanț constituie răspunsul la solicitarea Consiliului European.  Raportul poate fi consultat la adresa:     http://ec.europa.eu/sustainable/welcome/index_en.htm
