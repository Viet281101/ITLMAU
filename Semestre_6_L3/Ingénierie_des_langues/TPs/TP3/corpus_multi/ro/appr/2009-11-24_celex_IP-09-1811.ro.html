IP/09/1811     Bruxelles, 24 noiembrie 2009  Cel de-al treilea forum al protecției civile:  dezvoltarea gradului de rezistență la dezastre al Europei  Comisarul UE pentru mediu, Stavros Dimas, va lansa mâine la Bruxelles cel de-al treilea forum al protecției civi le.  Peste 500 de profesioniști din domeniul protecției civile se vor reuni timp de două zile pentru conferința privind modul în care țările UE își pot dezvolta gradul de rezistență la dezastre.  Schimbările climatice vor duce probabil la creșterea frecvenței și impactului dezastrelor naturale, iar Europa trebuie să fie pregătită pentru această provocare, precum și pentru altele, cum ar fi amenințările teroriste, accidentele chimice și de altă natură.  Conferința, intitulată „Către o societate mai rezistentă în fața dezastrelor”, va dezbate viitoarele provocări pentru protecția civilă europeană, evoluțiile tehnologice și modul de a implica oamenii în pregătirea pentru dezastre.  Stavros Dimas, Comisarul european pentru mediu, a declarat:  „Europa este gata să facă tot posibilul pentru a-și întări rezistența la dezastre, în scopul reducerii costurilor umane ridicate.  În fiecare an, mii de oameni își pierd viața și mult mai mulți își văd traiul de zi cu zi perturbat pe termen lung.  Doar anul trecut, circa 20 de milioane de oameni din întreaga lume au fost siliți să își abandoneze căminele din cauza dezastrelor naturale.  Costurile financiare sunt, de asemenea, ridicate:  s-a estimat că dezastrele costă Europa 15 miliarde EUR pe an.  Forumul va fi o platformă esențială pentru a dezbate provocările cu care ne confruntăm și pentru a ne ajuta să ne întărim măsurile de prevenire a dezastrelor și de reacție la acestea.” Forumul protecției civile:  Cel de-al treilea forum al protecției civile va pune accentul pe rezistență și pe modul în care Europa își poate consolida măsurile de prevenire a dezastrelor și de reacție la acestea, astfel încât să poată face față dezastrelor într-un mod mai eficace.  Rezistența la dezastre nu înseamnă numai capacitatea de a-și reveni în urma unui dezastru major, ci și includerea capacității de rezistență la dezastre în planificare.   Forumul va reuni peste 500 de participanți care vor dezbate viitoarele provocări pentru protecția civilă din Europa.  Vor avea loc trei dezbateri cu invitați de marcă din politică, afaceri și cercetare, care vor permite un schimb de opinii sincer cu privire la momentul și modul oportune de pregătire pentru dezastre,  percepția asupra riscurilor și autosuficiența în rândul cetățenilor, precum și ce formă ar trebui să ia o eventuală strategie europeană de gestionare a dezastrelor. Printre cei care vor lua cuvântul se numără Stavros Dimas, Comisarul UE pentru mediu, Margareta Wahlström, Secretar general adjunct pentru Strategia internațională a ONU de reducere a dezastrelor, și Håkan Jevrell, Secretar de stat la Ministerul Apărării din Suedia.  În paralel cu conferința se va desfășura o expoziție care implică parteneri la nivel internațional, organizații de formare profesională și tehnologii inovatoare.  Aceasta include o platformă de simulare a cutremurelor care face parte dintr-o expoziție pe tema dezastrului ce a lovit orașul italian L'Aquila la începutul acestui an. Comisia și protecția civilă Comisia susține și completează acțiunile de prevenire a dezastrelor la nivel național, regional și local, gestionând, de asemenea, un Centru de monitorizare și informare (MIC) care îndeplinește rolul de coordonare pentru faza de reacție a mecanismului comunitar de protecție civilă.  Mecanismul comunitar al UE facilitează cooperarea în cadrul reacției la dezastre.  La acest mecanism participă 31 de țări (UE-27 plus Croația, Islanda, Liechtenstein și Norvegia).  Prin intermediul mecanismului, aceste țări reunesc resurse care pot fi puse la dispoziția țărilor lovite de dezastre.  Orice țară din lume poate apela la UE pentru asistență.  De la crearea acestuia, în 2001, UE a oferit asistență în caz de dezastru în întreaga lume, inclusiv în cazul uraganului Katrina din SUA (2005), al cutremurului din China din 2008 și al incendiilor forestiere care s-au produs vara aceasta în sudul Europei.  În prezent, MIC răspunde la peste 20 de situații de urgență pe an.  Comisia Europeană lucrează în direcția consolidării capacității UE de reacție la dezastre.  În vara aceasta, a desfășurat încercări ale resurselor la nivel comunitar.  Două avioane pentru stingerea incendiilor au fost disponibile în perioada iulie‑septembrie pentru a asista statele membre în lupta împotriva incendiilor forestiere.  Comisia va trage concluzii în urma acestui proiect pilot.  De asemenea, s-au început lucrările la o serie de inițiative de prevenție vizând dezvoltarea unei abordări comunitare a prevenirii dezastrelor naturale și a celor provocate de om.  Aceasta include elaborarea de orientări privind evaluarea și cartografierea riscurilor, elaborarea unei priviri de ansamblu transsectoriale asupra riscurilor majore cu care s-ar putea confrunta Europa și instituirea unei rețele europene pentru prevenirea dezastrelor. Notă pentru editori:  Cel de-al treilea forum al protecției civile: „Către o societate mai rezistentă în fața dezastrelor” va avea loc în clădirea Charlemagne a Comisiei Europene din Rue de la Loi nr. 170, Bruxelles, în perioada 25-26 noiembrie 2009.  Pentru informații suplimentare privind forumul, vizitați:   www.civilprotectionforum.eu    Pentru mai multe detalii cu privire la mecanismul de protecție civilă, vizitați:   http://ec.europa.eu/environment/civil/
