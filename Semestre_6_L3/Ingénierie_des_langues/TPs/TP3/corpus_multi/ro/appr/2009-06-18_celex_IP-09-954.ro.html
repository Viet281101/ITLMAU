IP/09/954  Bruxelles, 18 iunie 2009  Concursul UE pentru un logo ecologic: termen de înscriere prelungit până la 6 iulie 2009  La numai câteva zile până la termenul limită, Direcția Generală Agricultură și Dezvoltare Rurală din cadrul Comisiei Europene lansează un ultim apel pentru concursul organizat la nivelul UE în vederea stabilirii unui logo pentru produse ecologice. Studenții la design din cele 27 de state membre ale UE sunt invitați să își trimită creațiile în cadrul concursului și au șansa de a câștiga premii importante în bani și de a se mândri cu titlul de creatori ai noului logo oficial al UE pentru produse ecologice. Data limită pentru înscrieri va fi 6 iulie 2009.  Concursul pentru logoul ecologic al UE este deschis cetățenilor UE de toate vârstele care sunt înscriși în prezent într-o instituție de învățământ superior în domeniul artei sau designului aflată în UE sau care au obținut recent diplome în acest domeniu.  Concursul de design se bucură deja de succes: numeroase creații au fost primite din toate cele 27 de state membre.  Până în prezent, mai mult de 500 de studenți au răspuns provocării și au trimis creații unice și pline de imaginație, simbolizând agricultura și produsele alimentare ecologice din Europa.  Și mai mulți studenți vor avea acum șansa de a participa și de a-și trimite creațiile, dat fiind că termenul limită a fost prelungit cu încă cinci zile.  Creațiile se pot încărca pe pagina web specială a concursului,   www.ec.europa.eu/organic-logo   .  Un juriu internațional, format din experți din domeniul agriculturii și al producției ecologice, precum și din experți de anvergură din domeniul designului a fost înființat pentru a evalua toate creațiile care întrunesc condițiile de concurs.  Printre membrii marcanți ai juriului se numără: Riitta Brusila-Räsänen , profesor de design grafic la Universitatea din Laponia, Finlanda;  profesorul Erik Spiekermann , doctor honoris causa și director de creație în Germania;  Elisabeth Mercier , directoare a agenției BIO din Franța;  Urs Niggli , director al Institutului de Cercetare a Agriculturii Ecologice (FiBL) din Elveția;  Szymon Skrzypczak , un tânăr designer laureat din Polonia;  Tom Václavík , expert în marketing pentru produse ecologice din Republica Cehă și președinte al Asociației Internaționale a Comercianților cu Amănuntul pentru Produse Ecologice și Craig Sams , președintele Soil Association din Regatul Unit.  Rob Vermeulen , fostul președinte al Pan-European Brand Design Association (Asociația paneuropeană de design de brand) va prezida juriul concursului.   Lucrările vor fi evaluate în funcție de atractivitatea lor universală, de forța lor de expresie vizuală, de claritatea prezentării lor și de caracterul atemporal.  După ce logourile cele mai atractive și originale vor fi selecționate în cadrul întrunirii oficiale a juriului care va avea loc la 20 iulie 2009, respectivele creații vor fi afișate pe site-ul web al concursului,   www.ec.europa.eu/organic-logo   .  Acest concurs este cu atât mai interesant cu cât toți cetățenii europeni vor avea posibilitatea de a decide cu privire la câștigător printr-un vot deschis online la sfârșitul anului.   rei câștigători vor fi premiați.  Pe lângă faptul că logoul său va fi ales drept designul general care va fi utilizat pe produsele ecologice din UE, câștigătorul premiului întâi va beneficia și de un premiu în valoare de 6 000 de euro.  Al doilea și al treilea premiu sunt în valoare de 3 500 de euro și, respectiv, 2 500 de euro.  Numele laureaților vor fi anunțate în luna iulie 2010 și aceștia vor fi invitați la ceremonia de decernare a premiilor la Bruxelles, unde Comisarul European pentru Agricultură și Dezvoltare Rurală le va înmâna premiile.  Informații suplimentare cu privire la logoul ecologic al UE  Comisia Europeană este în căutarea unui nou logo pentru produsele ecologice preambalate care provin din cele 27 de state membre ale Uniunii și care respectă standardele de producție definite la nivelul UE.  Noul logo va intra în vigoare în iulie 2010. Noul logo ecologic al UE va fi obligatoriu pentru toate produsele ecologice preambalate care provin din cele 27 de state membre și care respectă standardele de etichetare. În plus, toate produsele ecologice care nu sunt preambalate și care provin din UE sau care sunt importate din țări terțe pot utiliza logoul UE în mod voluntar.
