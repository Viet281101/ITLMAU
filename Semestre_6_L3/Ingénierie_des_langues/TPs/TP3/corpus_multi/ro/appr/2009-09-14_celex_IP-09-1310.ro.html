IP/09/1310 Bruxelles, 14 septembrie 2009  Inițiativa privind medicamentele inovatoare: plasarea Europei în prima linie a inovației în sectorul biofarmaceutic  Inițiativa privind medicamentele inovatoare (IMI), parteneriat public-privat între Comisia Europeană și industria farmaceutică europeană, reprezentată de EFPIA, a făcut astăzi primul anunț important privind succesul acestei colaborări. IMI a comunicat temele de cercetare pentru cea de-a doua cerere de propuneri a sa, teme prin care IMI urmărește să accelereze descoperirea și dezvoltarea de noi medicamente pentru tratarea cancerului și a bolilor inflamatorii și infecțioase. Finanțarea disponibilă pentru cea de-a doua cerere de propuneri va fi de 156,3 milioane de euro, din care 76,8 milioane de euro vor fi asigurați de Comisia Europeană, iar 79,5 milioane de euro se preconizează că vor fi oferiți în natură de societățile membre EFPIA. IMI l-a prezentat și pe directorul său executiv recent numit, Michel Goldman, care își va prelua în mod oficial funcția la 16 septembrie.  Comisarul UE pentru știință și cercetare, Janez Potočnik, a subliniat realizările și avantajele cele mai importante ale inițiativei:  „IMI reprezintă răspunsul nostru la nevoia de a face ca Europa să devină mai atractivă pentru cercetarea și dezvoltarea farmaceutică și de a garanta că rezultatele cercetărilor fundamentale pot fi rapid transformate în tratamente inovatoare. Ar trebui să vedem foarte curând rezultatele acestui nou mecanism de cercetare formidabil, prin care medicamentele inovatoare vor ajunge mai rapid la pacienții europeni.”  Adresându-se mass-mediei în cadrul evenimentului, Arthur J. Higgins, directorul executiv al grupului Bayer HealthCare și președintele EFPIA, a elogiat colaborarea dintre industrie și Comi sie: „IMI demonstrează în mod clar că Europa intenționează să se situeze în prima linie a inovației în sectorul biofarmaceutic. Accelerând și optimizând procesele de cercetare și dezvoltare, încercăm să înlăturăm blocajele din procesul de dezvoltare a medicamentelor. Din acest motiv, am investit deja 246 de milioane de euro, din care 136 de milioane de euro din partea industriei, în propunerile selectate până acum. Cel mai mare succes al acestei inițiative a constat în reunirea unor societăți farmaceutice care, în condiții normale, sunt concurente, cu părți interesate din mediul academic, într-un efort fără precedent de a impulsiona descoperirea de medicamente inovatoare.”  Directorul executiv recent numit, profesorul Michel Goldman, a declarat:  „Sunt încântat să mă alătur IMI într-un moment atât de interesant din evoluția sa. Plecând de la experiența mea anterioară în materie de parteneriate între sectorul public și cel privat, prioritatea mea numărul unu va fi aceea de a consolida legăturile dintre mediul academic și industrie, în interesul pacienților.”   Numirea lui Michel Goldman în funcția de director executiv al IMI este un pas important în direcția dobândirii unei autonomii depline a IMI față de Comisia Europeană și de EFPIA.   Noile teme de cercetare au fost aprobate de Consiliul de administrație al IMI, în urma unei consultări ample purtate între diverse părți interesate,  printre care Comitetul științific al IMI, reprezentanți ai statelor membre, Comisia Europeană și societăți farmaceutice membre EFPIA.  Toți cei enumerați s-au angajat să colaboreze cu organizații publice și private pentru a trata aceste aspecte într-un mod mai eficient. Cea de-a doua cerere de propuneri a IMI urmează să fie lansată la 30 octombrie 2009. Context Lansat în 2007, IMI este un parteneriat între sectorul public și cel privat care urmărește să sprijine într-un mod mai eficient descoperirea și dezvoltarea de medicamente mai eficace pentru pacienți, eliminând blocajele în materie de cercetare din actualul proces de dezvoltare a medicamentelor. Bugetul total al IMI pentru perioada 2008-2017 este de 2 miliarde de euro (dintre care 1 miliard provine de la Comunitatea Europeană, iar 1 miliard de la industrie).  IMI a lansat prima cerere de propuneri în aprilie 2008.  Au fost depuse 134 de propuneri, dintre care 15 au fost selectate pentru a primi 246 de milioane de euro.  Despre Michel Goldman  Michel Goldman este profesor de imunologie la Facultatea de medicină a Université Libre  de Bruxelles (ULB), Belgia.  Activitatea sa în materie de afecțiuni imuno-mediate și imuno-bioterapie a avut drept rezultat peste 380 de articole apărute în publicații evaluate inter pares .  În 2000, a primit premiul Joseph Maisin, o distincție de mare importanță în domeniul științelor clinice, acordat de Fondul belgian pentru cercetare științifică.  A fost recunoscut drept ISI Highly Cited Scientist în 2006 de către Thomson Institute for Scientific Information .  Lista celor nouă teme ale celei de-a doua cereri de propuneri a IMI    Biomarkeri imagistici pentru dezvoltarea unor medicamente împotriva cancerului.   2 Noi instrumente pentru validarea țintelor cu scopul de a îmbunătăți eficacitatea medicamentelor (oncologie).    Biomarkeri moleculari: accelerarea dezvoltării terapiei cancerului și ameliorarea îngrijirii pacienților.    Identificarea și dezvoltarea unor teste de diagnosticare rapidă la locul acordării asistenței medicale ( point of care ) pentru diagnosticul bacterian pentru a facilita efectuarea de teste clinice și practicile clinice.    Înțelegerea mecanismelor imunității adaptive anormale.    Cercetarea translațională în domeniul bolilor cronice imuno-mediate:  stabilirea de legături între modele animale și om.    Modelarea interacțiunilor dintre medicamente și boli:  bibliotecă și cadru.   Spațiu farmacologic deschis.   Dosare medicale electronice.    Informații suplimentare despre IMI puteți găsi pe site-urile:    http://imi.europa.eu    și  http://www.imi-europe.org    A se vedea, de asemenea,  IP/08/662 și    IP/09/802
