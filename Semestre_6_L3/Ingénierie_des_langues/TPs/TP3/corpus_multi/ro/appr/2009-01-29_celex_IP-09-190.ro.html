IP/09/190
Bruxelles, 29 ianuarie 2009Protecția consumatorilor: UE
urmează să interzică dimetilfumaratul (DMF) în produsele
destinate consumatorilor, precum canapelele și pantofiiUtilizarea biocidului dimetilfumarat (DMF) –
care a cauzat reacții alergice severe la sute de consumatori
deoarece este utilizat în produse destinate consumatorilor cu utilizare
zilnică, precum canapelele și pantofii – este pe cale să
fie interzisă în întreaga UE. Astăzi, statele membre au
votat în favoarea unui proiect de decizie a Comisiei Europene destinat
să garanteze că produsele pentru consumatori, cum sunt mobila din
piele sau încălțămintea, care conțin puternicul
sensibilizant DMF nu se comercializează în UE. Dacă se află
deja pe piață, aceste produse vor trebui să fie returnate și
retrase fără întârziere. În țări precum
Franța, Finlanda, Polonia, Suedia și Regatul Unit, consumatorii
expuși la produse conținând DMF au avut probleme serioase de
sănătate, care includ mâncărime, iritație,
roșeață, senzație de arsură la nivelul pielii și,
în unele cazuri, dificultăți respiratorii acute. Proiectul de
decizie a Comisiei reprezintă o măsură de urgență
destinată întregii UE, în așteptarea adoptării unei
soluții legislative cu caracter mai permanent. În urma votului de azi,
proiectul de decizie a Comisiei va fi transmis spre consultare Parlamentului
European înainte de a fi prezentat colegiului comisarilor în vederea
aprobării finale.
Comisarul european pentru protecția consumatorilor, Meglena Kuneva, a
declarat: „Nu pot exista compromisuri cu privire la siguranță.
Sunt încântată să constat că sistemul RAPEX a
funcționat bine pentru a asigura că produsele periculoase care
conțin DMF sunt retrase rapid de pe piață. Dar e nevoie să
acționăm rapid la nivelul UE pentru a soluționa problema la
sursă. Interzicerea utilizării DMF în toate produsele destinate
consumatorilor, la nivelul întregii UE, este destinată eliminării
riscurilor importante care amenință sănătatea, în
special reacțiile alergice severe apărute la unii consumatori
când aceștia au fost expuși la această substanță
chimică prin simpla utilizare zilnică a produselor din
piele.”
Riscul cauzat de DMF
Dimetilfumaratul (DMF) este utilizat de către producători ca biocid
destinat să omoare mucegaiurile care pot cauza deteriorarea mobilierului
și a pantofilor din piele în cursul depozitării și al
transportării în climat umed. Introdus în săculețe care
se plasează în interiorul mobilei sau în cutia pantofilor, DMF se
evaporă și se impregnează în piele, protejând-o de
mucegaiuri. Totuși, s-a constatat că DMF afectează serios
consumatorii care au venit în contact cu produsele. DMF a pătruns prin
îmbrăcăminte până la nivelul pielii în cazul
multor consumatori[1], unde a
cauzat dermatită dureroasă. 
Faptul că există cazuri grave care sunt în mod particular
dificil de tratat amplifică consecințele negative. Prin urmare,
prezența DMF-ului reprezintă un risc important.
Periculoasa substanță chimică a generat inițial
îngrijorare atunci când, prin intermediul sistemului de alertă
rapidă al UE pentru produsele periculoase non-alimentare destinate
consumatorilor (RAPEX), s-au transmis notificări de către o serie de
state membre.
Notificările s-au referit la canapele, fotolii și pantofi, iar
testele clinice au confirmat faptul că dermatita prezentă la
consumatorii care au venit în contact cu aceste produse a fost cauzată
de DMF[2]. Ca urmare,
Franța și Belgia au introdus interdicții la nivel național,
iar Spania se pregătește, de asemenea, să facă același
lucru. Noua decizie, asupra căreia s-a căzut de acord azi, se va
adresa tuturor statelor membre.
Normele existente
DMF este deja interzis a fi utilizat în UE în procesul de
fabricație al bunurilor deoarece produsele biocide care conțin DMF nu
sunt autorizate în temeiul Directivei biocidelor (98/8/CE). Totuși,
fabricanții din afara UE pot utiliza aceste biocide neautorizate și
apoi pot exporta produsele lor în UE. Prin urmare, decizia de azi
protejează consumatorii din UE de riscurile cauzate de DMF-ul prezent
în produsele importate în același mod în care sunt
protejați în țara lor.
Măsuri recente introduse de statele membre
În decembrie 2008, Franța a adoptat un
decret[3] care interzice
importarea și introducerea pe piață a articolelor de mobilă
pentru șezut și a încălțămintei care conține
DMF, timp de 1 an. Decretul francez solicită, de asemenea, retragerea
tuturor articolelor de mobilă pentru șezut și de
încălțăminte care conțin în mod vizibil DMF sau al
căror ambalaj conține în mod vizibil DMF. În ianuarie 2009,
Belgia a emis un decret[4] care
interzice introducerea pe piață a tuturor articolelor și
produselor care conțin DMF. Spania preconizează introducerea unei
măsuri similare.
Informații despre RAPEX
RAPEX este sistemul de alertă rapidă al UE pentru produsele
periculoase non-alimentare destinate consumatorilor. El oferă posibilitatea
unui schimb rapid de informații între statele membre și Comisie,
în vederea prevenirii comercializării și utilizării de
produse care reprezintă un risc important pentru sănătatea
și siguranța consumatorilor.
Pentru informații suplimentare, a se vedea: 
http://ec.europa.eu/consumers/safety/rapex/index_en.htm
[1] 	Williams JDL, et al
(2008) An outbreak of furniture dermatitis in the U.K (Un focar de cazuri de
dermatită provocată de mobilier, în Regatul Unit). British
Journal of Dermatology 159: 233-234.
[2] 	Rantanen T (2008) The
cause of the Chinese sofa/chair dermatitits epidemic is likely to be contact
allergy to dimethylfumarate, a novel potent contact sensitizer (Cauza
probabilă a epidemiei de dermatită provocată de
canapelele/scaunele de origine chineză este alergia de contact la
dimetilfumarat, un nou și puternic sensibilizant de contact). Concise
communication (Comunicare sumară). British Journal of Dermatology 159:
218-221.
[3]	Ministerul Economiei,
Industriei și Muncii, Decretul din 4 decembrie 2008 de suspendare a
introducerii pe piață a mobilierului pentru șezut și a
încălțămintei care conțin DMF. Jurnalul Oficial al
Republicii Franceze, 10 decembrie 2008, textul 17 din 108.
[4]	Ministerul
Sănătății Publice și Ministerul Protecției
Consumatorilor, Decret ministerial privind interzicerea introducerii pe
piață a articolelor și produselor care conțin DMF. Monitorul
Regatului Belgiei, 12.1.2009.
