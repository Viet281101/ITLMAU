IP/09/1423   Bruxelles, 6 octombrie 2009  Comisia dă cale liberă pentru crearea serviciului european unic de taxare rutieră   Comisia Europeană a stabilit, printr-o decizie adoptată astăzi, principalele cerin țe și specificații tehnice necesare pentru lansarea serviciului european de taxare rutieră electronică (SETRE), care va ușura plata taxelor rutiere pe tot teritoriul Uniunii Europene, permițând utilizatorilor de drumuri să încheie un singur contract cu un singur furnizor de servicii și să folosească un singur echipament electronic de bord.  SETRE va fi disponibil la toate infrastructurile de pe întreg teritoriul comunitar – autostrăzi, tuneluri, poduri – la care taxa rutieră se poate plăti cu ajutorul echipamentului de bord.  În timp, SETRE va permite reducerea tranzacțiilor în numerar la stațiile de taxare, ameliorând astfel fluiditatea traficului și reducând congestionarea drumurilor.  Această decizie este cea mai importantă ameliorare pentru șoferi de la eliminarea controalelor la frontiere, apreciază vicepreședintele Comisiei Europene Antonio Tajani, care răspunde de transporturi. „Serviciul european de taxare rutieră electronică va permite utilizatorilor de drumuri să achite cu ușurință taxele rutiere pe tot teritoriul Uniunii Europene, încheind un singur contract cu un singur furnizor de servicii și folosind un singur echipament de bord.”  Sistemele electronice de taxare rutieră au fost introduse în mai multe țări europene la începutul anilor '90. Majoritatea sistemelor funcționează pe baza unui echipament de bord care transmite caracteristicile vehiculului operatorilor de drumuri, spre a se putea stabili cuantumul taxei în funcție, de exemplu, de greutatea și de dimensiunile mașinii.  Diferitele sisteme de taxare electronică utilizate la nivel local și național sunt însă, în general, incompatibile unele cu altele și nu pot comunica decât cu echipamentele de bord respective. Lipsa de interoperabilitate a acestor sisteme de taxare afectează în special transportul rutier internațional. Pentru a călători din Portugalia în Danemarca, de exemplu, poate fi nevoie de cel puțin cinci cutii diferite pe tabloul de bord, fiecare dintre ele corespunzând unui contract separat cu un anumit operator de drumuri. Pentru transportator, care trebuie să pună cap la cap date de trafic, facturi primite, clauze contractuale și ordine de plată, aceasta înseamnă timp pierdut cu hârtiile și o povară administrativă costisitoare.  Decizia adoptată astăzi de Comisie stabile ște, totodată, drepturile și obligațiile autorităților care impun taxa rutieră, ale furnizorilor de servicii și ale utilizatorilor. Utilizatorii vor fi putea să-și aleagă singuri furnizorul de servicii.  Autoritățile care impun taxa rutieră vor comunica furnizorilor de servicii valoarea taxelor datorate, iar aceștia vor factura sumele respective pe numele utilizatorilor.  Taxele rutiere plătite prin intermediul SETRE nu vor putea depăși nivelul taxelor rutiere locale sau naționale corespunzătoare.   În termen de trei ani, serviciul va fi pus la dispozi ția tuturor vehiculelor de peste 3,5 tone sau cu capacitate de peste nouă pasageri, inclusiv șoferul.  SETRE va fi disponibil pentru toate celelalte vehicule în termen de cinci ani.
