IP/09/792
Bruxelles, 15 mai 2009Toate țările din UE
sărbătoresc Ziua maritimă europeană la Roma, în
perioada18-20 maiMarea a avut dintotdeauna un rol esențial
pentru prosperitatea Europei. Continentul nostru deține aproape
70 000 km de litoral și 22 dintre cele 27 de state membre ale UE
sunt țări cu ieșire la mare sau insulare. Regiunile
noastre maritime adăpostesc 40% din populația noastră,
generează 40% din economia noastră și oferă locuri de
muncă pentru circa 5 milioane de oameni. Din aceste motive, 20 mai este
declarată „Ziua maritimă europeană” în UE. 
În acest an, Comisia organizează, în colaborare cu guvernul
italian, o conferință de 3 zile la Roma, în perioada 18-20 mai.
Acest eveniment important reunește părți interesate,
administrații și alți protagoniști din Uniunea
Europeană, de această dată alăturându-se și un
număr de 3 țări terțe, în special din regiunea
mediteraneană, pentru a discuta provocările globale cu care se
confruntă în prezent sectorul maritim european. Ziua maritimă
europeană este una dintre acțiunile cheie ale politicii maritime
integrate ale UE, lansată în 2007.
„La 20 mai sărbătorim, ca în fiecare an, Ziua
maritimă europeană la Roma”, a declarat președintele
Comisiei, José Manuel Barroso. „Cetățenii europeni sunt tot
mai conștienți de importanța patrimoniului nostru maritim comun
și de viitorul acestuia. Politica noastră maritimă integrată
reflectă o viziune clară a modului de abordare a problemelor
prosperității, sustenabilității și
securității maritime, fiind strâns legată de lupta
împotriva schimbărilor climatice și de recâștigarea
competitivității economice a Europei.”
Potrivit comisarului european pentru afaceri maritime și pescuit, Joe
Borg, „Politica maritimă integrată a UE plasează sectoarele
maritime și regiunile de coastă, care sunt în mod
tradițional domenii periferice, în centrul unei politici noi, dinamice
și integratoare care vizează o creștere și locuri de
muncă sustenabile. UE și statele membre au convingerea că
aspectele specifice ale oceanelor, mărilor și coastelor trebuie
abordate într-un mod coordonat și coerent. La Roma, instituțiile
și părțile interesate vor dezbate noi abordări de gestionare
sustenabilă a oceanelor, mărilor și regiunilor de coastă,
în cadrul unei strategii politice integrate unice și
atotcuprinzătoare.
Conferința părților interesate, ce se va desfășura
la Roma cu ocazia zilei maritime, va reuni părți interesate din
întreprinderi și din sfera societății civile, factori de
decizie și ziariști din întreaga UE și nu numai pentru a
discuta o serie întreagă de politici și practici, precum
guvernanța maritimă integrată, tehnologiile emergente, generarea
de energie, amenajarea spațiului maritim, sistemele de supraveghere a
mărilor, turismul de coastă sustenabil, reforma politicii comune
în domeniul pescuitului și altele. Opiniile exprimate la
conferință vor contribui la evoluția viitoare a politicii
maritime integrate a UE. 
Tot la Roma, înainte și după conferință,
organizațiile părților interesate vor organiza ateliere și
prezentări pe teme legate de agenda conferinței. Pe lângă
conferința principală de la Roma, în jur de 40 de evenimente vor
avea loc în statele membre, în întreaga Uniune Europeană.
Aceste manifestări locale îmbracă forme variate: de la
conferințe sau ateliere până la zile deschise în  porturi
sau proiecte de mediu. 
Programul conferinței de la Roma cuprinde discursuri ale primului
ministru al Italiei Silvio Berlusconi, președinției cehe a Uniunii
Europene, președintelui Comisiei Europene José Manuel Barroso și
vice-președintelui Parlamentului European Rodi Kratsa-Tsagaropoulou. Cele
două gazde ale conferinței sunt comisarul european pentru afaceri
maritime și pescuit, Joe Borg, și ministrul italian al
infrastructurilor și transportului, Altero Matteoli. Comisia Europeană
va fi reprezentată și de vice-președintele responsabil cu
sectorul întreprinderilor și industriei, Günter Verheugen,
și de vice-președintele responsabil cu sectorul transporturilor,
Antonio Tajani.  Ministerul italian al afacerilor externe, Franco Frattini, va
rosti, de asemenea, un discurs în cadrul conferinței. O serie de
discuții în cadrul grupurilor vor ține seama de realizările
politicii maritime integrate de la lansarea acesteia și vor examina
căile viitoare de urmat.
De la propunerea Comisiei, din octombrie 2007, privind politica
maritimă integrată și de la aprobarea ulterioară a acesteia
de către șefii de state și de guverne în
decembrie 2007, s-au înregistrat progrese reale în direcția
instituirii unui cadru coerent care să promoveze sinergii și să
soluționeze potențiale conflicte între diferite domenii politice
legate de mare. În conformitate cu planul de acțiune publicat în
octombrie 2007, Comisia a înaintat deja un pachet de propuneri privind, de
exemplu, impulsionarea cercetării în domeniul maritim și
dezvoltarea porturilor din UE, promovarea amenajării spațiului maritim
și realizarea unui spațiu de transport maritim fără bariere,
precum și impulsionarea producerii de energie eoliană offshore. Alte
propuneri au identificat strategii de adaptare la schimbările climatice, de
sprijinire a lucrătorilor de pe mare și din transportul maritim sau de
elaborare a unor abordări pentru o guvernanță maritimă
integrată. În sectorul pescuitului, Comisia a prezentat o nouă
legislație de combatere a pescuitului ilegal, de ameliorare controlului
și aplicării și a lansat, de asemenea, un exercițiu de
consultare la scară comunitară asupra unei reforme fundamentale a
politicii comune în domeniul pescuitului.
Linkuri utile
Ziua maritimă: 
http://ec.europa.eu/maritimeday
Evenimente ale părților interesate la Roma:: 
http://ec.europa.eu/maritimeaffairs/maritimeday/side_events_en.html
Evenimente conexe ale părților interesate în statele membre:http://ec.europa.eu/maritimeaffairs/maritimeday/events_in_member_states_en.html
Declarația tripartită din mai 2008: 
http://ec.europa.eu/maritimeaffairs/pdf/maritime_policy_action/20080520_original-signatures-declaratio_en.pdf
MEMO/09/240
