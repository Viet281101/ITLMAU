IP/ 09/880   Bruxelles, 8 iunie 2009  Regulamentul privind serviciile de roaming în UE trece de etapa finală: Consiliul creează condițiile necesare pentru tarife de roaming mai mici de la 1 iulie  Mini ștrii celor 27 de state membre ale UE au adoptat astăzi noile reglementări privind serviciile de roaming, propuse de Comisia Europeană în septembrie anul trecut (   IP/08/1386   ) și aprobate de Parlamentul European în aprilie (   IP/09/620   ).  Noile reglementări europene în materie de roaming vor duce la noi reduceri ale facturilor, de până la 60% pentru serviciile de roaming începând cu 1 iulie, chiar înainte de vacanța de vară din acest an.  Noul regulament privind serviciile de roaming în UE garantează faptul că tarifele plătite de consumatori nu vor depăși 0,11 EUR (fără TVA) pentru trimiterea unui mesaj scris dintr-o altă țară situată în perimetrul UE.  De asemenea, consumatorii vor putea să navigheze pe internet, să descarce filme sau să trimită fotografii de vacanță utilizând telefonul mobil fără să aibă așa-numitul „șoc al facturii” la întoarcerea acasă, după ce au utilizat serviciile de roaming în această vară.  Conform noilor reglementări, operatorii de telefonie mobilă trebuie, de asemenea, să factureze la secundă apelurile în roaming după primele 30 de secunde, în locul facturării la minut, fapt care se estimează că va reduce facturile telefonice cu până la 24%.  În urma aprobării de către Consiliul de Miniștri al UE, noile reglementări europene în materie de roaming vor intra în vigoare de la 1 iulie în toate cele 27 de state membre ale UE.  „Adoptate astăzi în unanimitate de către Consiliul de Mini ștri, noile reglementări în materie de roaming au depășit etapa procedurală finală și vor aduce acum beneficii imediate consumatorilor începând cu 1 iulie.  Consiliul urmează astfel exemplul Parlamentului European, care a votat în favoarea noilor reglementări cu o majoritate covârșitoare în aprilie.  Acestea sunt vești excelente pentru cetățenii europeni, care vor putea pleca în vacanță în această vară și vor putea utiliza liniștiți serviciile de roaming fără teama că vor suporta facturi exorbitante”, a declarat Viviane Reding, comisarul UE pentru telecomunicații (care a revenit astăzi după o absență de trei săptămâni de la Comisia Europeană).   În urma acordului politic dintre Parlamentul European și Consiliu de la începutul acestui an, Parlamentul European a votat cu o amplă majoritate (646 de voturi pentru, 22 împotrivă și 9 abțineri) în favoarea regulamentului în sesiunea plenară din luna aprilie (   IP/09/620   ).  Pentru a accelera procesul și a garanta intrarea în vigoare a noilor reglementări în materie de roaming la timp, înainte de vacanța de vară, miniștrii statelor membre au adoptat astăzi Regulamentul privind serviciile de roaming în UE, în cadrul Consiliului pentru ocuparea forței de muncă, politică socială, sănătate și consumatori, după ce miniștrii telecomunicațiilor din cele 27 de state membre și-au dat acordul informal pentru propunerea Comisiei în noiembrie anul trecut.   Odată cu adoptarea regulamentului de către Consiliu, astăzi, s-a încheiat etapa finală a procesului, ceea ce va permite Pre ședintelui Parlamentului European și Președinției Consiliului să semneze oficial regulamentul la 18 iunie.  Acesta poate fi apoi publicat în   Jurnalul Oficial   al Uniunii Europene câteva zile mai târziu.  Deoarece noile reglementări în materie de roaming sunt incluse într-un regulament european, acestea vor intra în vigoare imediat, la 1 iulie 2009, în toate cele 27 de state membre. Context  Noile reglementări în materie de roaming în UE, adoptate astăzi oficial de Consiliu:     vor plafona tariful care poate fi facturat consumatorilor pentru trimiterea unui mesaj scris  în timp ce se află în străinătate la 0,11 EUR (fără TVA), față de media actuală de 0,28 EUR (consumatorii din Țările de Jos și Portugalia plătind un tarif de peste 0,35 EUR pentru un mesaj scris în roaming).     vor reduce substanțial tarifele pentru transferul de date în roaming (costul navigării pe Internet sau al descărcării de filme utilizând telefonul mobil în străinătate), introducând un plafon pentru tarifele en gros de 1 EUR/megabit descărcat , față de media actuală a tarifelor en gros de 1,68 EUR/megabit, cu tarifele cele mai ridicate în Irlanda (6,82 EUR), Grecia (5,30 EUR) și Estonia (5,10 EUR).  Plafonul pentru tarifele en gros se va reduce la 0,80 EUR în 2010 și la 0,50 EUR în 2011, ceea ce ar trebui să conducă la reduceri suplimentare ale facturilor clienților.    vor proteja consumatorii împotriva „șocurilor facturii” , permițând clienților să aleagă un mecanism de întrerupere atunci când factura ajunge la 50 EUR sau să opteze  pentru o limită superioară.  Aceste măsuri de transparență vor trebui puse în practică de operatori până în martie 2010.     vor reduce și mai mult plafoanele tarifare pentru apelurile de telefonie mobilă în roaming .  Plafoanele actuale, și anume 0,46 EUR pentru apelurile efectuate și 0,22 EUR pentru apelurile primite în străinătate, vor coborî la 0,43 EUR pentru apelurile efectuate și 0,19 EUR pentru apelurile primite în străinătate de la 1 iulie 2009, apoi la 0,39 EUR, respectiv 0,15 EUR, de la 1 iulie 2010 și la 0,35 EUR, respectiv 0,11 EUR, de la 1 iulie 2011 (este vorba în toate cazurile de prețuri pe minut, fără TVA).    vor introduce principiul facturării la secundă după primele 30 de secunde pentru apelurile efectuate în roaming și începând cu prima secundă pentru apelurile primite în roaming.  În prezent, pe baza metodei facturării la minut, consumatorii plătesc cu aproximativ 20% mai mult decât consumă efectiv atunci când efectuează sau primesc apeluri.    A se vedea, de asemenea,   MEMO/08/578
