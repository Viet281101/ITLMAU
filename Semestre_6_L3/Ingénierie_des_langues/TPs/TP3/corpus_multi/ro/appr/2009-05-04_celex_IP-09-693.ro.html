IP/09/693
Bruxelles, 4 mai 2009Previziunile de primăvară
2009-2010: 2009 va fi un an greu, dar economia UE are șanse bune de
stabilizare odată cu intrarea în vigoare a măsurilor de
sprijinConform previziunilor de primăvară ale
Comisiei, PIB-ul Uniunii Europene ar urma să scadă cu 4%
anul acesta și să ajungă, în mare, la stabilitate în
2010. Principalele cauze ale recesiunii sunt agravarea crizei financiare
mondiale, scăderea drastică a comerțului internațional
și corecțiile pieței imobiliare care continuă să
afecteze unele economii. Totuși, pe măsură ce stimulentele
monetare și fiscale încep să-și facă efectul, este de
așteptat o oarecare revigorare a creșterii în cursul anului 2010.
Piețele muncii vor fi grav lovite, rata șomajului în UE
urmând să urce anul viitor până la 11%. Potrivit
previziunilor, deficitul public va crește la fel de abrupt, atingând
7¼% din PIB în 2010, sub impulsul încetinirii economice și
al măsurilor discreționare adoptate în sprijinul economiei,
în concordanță cu Planul de redresare economică propus de
Comisie.
„Economia europeană trece prin cea mai profundă și
mai extinsă recesiune din epoca postbelică. Dar se așteaptă
ca măsurile ambițioase luate de guverne și de băncile
centrale în aceste împrejurări excepționale să stopeze
prăbușirea activității economice anul acesta și să
permită o redresare anul viitor. Pentru aceasta, trebuie să
continuăm rapid curățarea sistemului bancar de «activele
toxice» și să recapitalizăm băncile când este
cazul”, a declarat Comisarul pentru afaceri economice și monetare
Joaquín Almunia.
Creșterea mondială se întoarce
Agravarea crizei financiare a dus la contractarea activității
în întreaga lume și la scăderi drastice ale comerțului
și producției industriale mondiale în cursul iernii. Recesiunea
economică a cuprins un număr tot mai mare de țări, inclusiv
statele emergente și în curs de dezvoltare. Cu toate acestea, pe
măsură ce se fac simțite efectele stimulentelor fiscale și
monetare și criza financiară se calmează treptat, se prevede o
revenire a PIB-ului mondial la valori pozitive începând din a doua
jumătate a lui 2009. Pentru 2010, se așteaptă o creștere a
economiei mondiale de 2%.
Recesiunea este accentuată în UE, dar sunt speranțe de mai
bine
Recesiunea care a început în cel de-al doilea trimestru din 2008
s-a agravat înspre sfârșitul anului, determinând
scăderea PIB-ului UE și al zonei euro cu circa 1½% în
ultimul trimestru față de trimestrul precedent. Din analize, ca
și din datele concrete, reiese că deteriorarea a continuat în
primul trimestru al acestui an. Declinul afectează toate statele membre,
deși perspectivele diferă de la caz la caz, în funcție de
expunerea relativă la criza financiară, de dinamica pieței
imobiliare și de gradul de deschidere.
Pe măsură ce piețele financiare se stabilizează,
crește încrederea investitorilor și sprijinul fiscal și
monetar se face treptat simțit, alimentând activitatea reală,
scăderea PIB-ului se va opri, conform previziunilor, către
sfârșitul acestui an, ratele de creștere înregistrând
valori pozitive, chiar dacă modeste, în cursul anului 2010.   
Descreșterea afectează nu doar toate statele membre, ci și
aproape toate componentele cererii. Investițiile private sunt deosebit de
atinse ca urmare a micșorării pronosticate a cererii, a scăderii
brutale a gradului de utilizare a capacităților și a
condițiilor de finanțare încă rigide. În mod
asemănător, exporturile s-au contractat abrupt în contextul
diminuării accentuate a comerțului mondial. Dacă deocamdată
consumul privat se menține la cote relativ bune, datorită
prețului scăzut al petrolului și inflației reduse, venitul
disponibil real va fi probabil erodat de deteriorarea progresivă de pe
piața muncii. Anul acesta, doar consumul guvernamental și
investițiile publice vor contribui pozitiv la creștere,
mulțumită în parte măsurilor de stimulare bugetară din
cadrul planului de redresare al UE. 
Piața muncii și finanțele publice sunt grav lovite
Cu obișnuitul decalaj față de încetinirea economică,
piețele muncii din Europa au început să se anemieze în
cursul anului trecut. În perspectivă, conform pronosticurilor,
ocuparea forței de muncă se va restrânge anul acesta atât
în UE, cât și în zona euro, cu circa 2½% și cu
încă 1½% in 2010 – rezultat: 8,5 milioane de locuri de
muncă pierdute în doi ani, comparativ cu un total net de 9,5 milioane
de locuri de muncă create în perioada 2006 - 2008. 
Recesiunea a lovit puternic și finanțele publice. În UE, se
așteaptă o creștere de peste 100% a deficitului bugetar, de la
2,3% din PIB în 2008 la 6% anul acesta, urmată de o nouă
creștere, până la 7¼% în 2010. Deteriorarea
radicală a poziției fiscale generale se datorează, în parte,
încetinirii economice în sine, deoarece stabilizatorii automați
sunt relativ extinși în Europa, dar și pachetului considerabil de
măsuri bugetare discreționare, utilizate pentru stimularea
activității economice. 
Inflația se menține deocamdată foarte redusă
Inflația a înregistrat o scădere accentuată în
ultimele luni, care va continua, după cum se prevede, în trimestrele
trei și patru ale acestui an ca urmare a unor noi efecte de bază, a
perspectivei economice precare și a scăderii așteptate a
prețurilor la materiile prime. În ansamblu, proiecțiile pentru
2009 indică o inflație IAPC puțin sub 1% în UE (½%
în zona euro), care va atinge un minim în ambele regiuni în
trimestrul al treilea. Pe măsură ce efectele de bază ale
precedentelor creșteri de prețuri la energie și alimente dispar
din rata anuală la toamnă, inflația IACP ar urma să urce
treptat pentru a atinge aproximativ 1¼% în 2010. 
Perspectivele rămân destul de incerte 
În contextul în care lumea se confruntă cu cea mai gravă
recesiune economică de la al doilea război mondial încoace,
incertitudini considerabile persistă în ceea ce privește
perspectivele economiei și ale inflației. Riscul unei evoluții
mai sumbre decât se anticipa depinde în special de impactul crizei
financiare și de forța buclelor feedback între diferitele
sectoare ale economiei. Pe de altă parte, stimulentele monetare și
fiscale ar putea opera mai eficient decât se sconta în sensul
readucerii stabilității și a încrederii pe piețele
financiare și al susținerii activității economice. În
privința inflației, riscul pare echilibrat anul acesta, generat de
posibile evoluții ale prețurilor la materiile prime și de
comportamentul de stabilire a prețurilor și a salariilor. 
Un raport mai detaliat este disponibil la adresa: 
http://ec.europa.eu/economy_finance/thematic_articles/article14927_en.htm
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
[ Figures and graphics available in PDF and WORD PROCESSED ]
