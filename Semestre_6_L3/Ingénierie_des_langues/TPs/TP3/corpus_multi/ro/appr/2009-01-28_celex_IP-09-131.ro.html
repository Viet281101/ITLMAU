IP/09/131
Bruxelles, 28 ianuarie 2009O mai bună legiferare –
povestea unui succes europeanAnaliza strategică privind O mai bună
legiferare în Uniunea Europeană anunțată
astăzi de Comisia Europeană arată că o mai bună
legiferare reprezintă o componentă esențială a
răspunsului Europei la criza economică și financiară.
Analiza arată că cetățenii și societățile
comerciale, în special întreprinderile mici și mijlocii (IMM), au
deja beneficii de pe urma măsurilor simplificate și a reducerii
costurilor administrative. Ca urmare a unei simplificări radicale,
până în prezent s-a propus eliminarea a 1 300 de acte,
reprezentând aproximativ 10% din acquis sau 7 800 de pagini de Jurnal
Oficial. Măsurile de reducere a sarcinii administrative prezentate deja sau
prevăzute reprezintă economii care depășesc 30 de miliarde
EUR. Doar în ce privește TVA-ul, propunerea anunțată
astăzi generează economii de 18 miliarde EUR. Inițiativele
Comisiei privind sarcinile administrative au inspirat cele mai multe state
membre, iar 21 dintre acestea au pus în practică la nivel
național programe naționale ambițioase de reducere a sarcinilor
administrative. În final, Comisia va continua să
îmbunătățească calitatea tuturor noilor acte
legislative pe care le emite prin creșterea calității
evaluărilor de impact pe care le elaborează. Aceasta se va realiza
prin întărirea verificării subsidiarității,
îmbunătățirea procesului de consultare a părților
interesate și prin evaluarea mai amănunțită a impactelor
asupra, de exemplu, IMM-urilor, sarcinilor administrative, drepturilor
fundamentale, consumatorilor și regiunilor. 
José Manuel Barroso, președintele Comisiei Europene, a
declarat: „Reducerea sarcinii administrative propusă
de Comisie este o componentă esențială a inițiativei de
redresare a Europei. Vremurile sunt în schimbare. Procesul de legiferare
trebuie să fie unul dinamic și nu static. El trebuie să fie
adaptat la noi situații și la noi necesități. Prin
îmbunătățirea procesului de consultare a părților
interesate, prin elaborarea unor evaluări de impact ameliorate și prin
reducerea sarcinilor administrative putem face ca procesul de legiferare la
nivel european să fie mai tot mai eficace și mai ușor de aplicat.
Comisia acționează deja în acest sens. Sper ca în lunile
care urmează statele membre și Parlamentul European să
impulsioneze eforturile noastre și să acționeze și ele
în acest sens”.Vicepreședintele Günter Verheugen a
afirmat: „La patru ani de la lansare, strategia pentru o mai bună
legiferare este un succes. Am obținut deja rezultate impresionante și
suntem hotărâți să mergem mult mai departe până la
sfârșitul acestui an. Legiferarea mai bună – legiferare
acolo unde este necesar, dar cu menținerea sarcinilor asupra
întreprinderilor și a cetățenilor la un nivel minim necesar
– trebuie să rămână o componentă
esențială a răspunsului nostru la dificultățile
economice actuale.” 
Simplificarea radicală a legislației UE a continuat în
2008
Prin simplificarea și codificarea legislației, actuala Comisie a
întreprins acțiuni care, după obținerea acordului
Consiliului și Parlamentului, vor reduce acquis-ul legislației
UE cu aproape 10% – aproximativ 1 300 de acte legislative și
7 800 de pagini de Jurnal Oficial. Totuși, simplificarea poate
fi și mai amplă, astfel încât în 2009 Comisia va
examina 33 de inițiative în domeniu. În urma unei acțiuni de
revizuire a legislației UE, un număr de 81 de acțiuni
suplimentare ar putea fi incluse în activitățile viitoare de
simplificare. Prin urmare, viitoarea Comisie ar trebui să poată duce
la bun sfârșit procesul de simplificare.
Pentru mai multe informații, a se vedea MEMO/09/31
Reducerea sarcinii administrative se desfășoară cu
viteză maximă
De la prezentarea de către Comisia Europeană a propunerii de
reducere a sarcinilor administrative care revin întreprinderilor din UE cu
25% până în 2012 și de a implica și statele membre,
numărul celor care au stabilit obiective naționale similare de
reducere a crescut semnificativ de la 7 (2006), la 14 (2007) și apoi la 21
(2008). 
În 2007 și 2008 Comisia a inițiat 21 de acțiuni
rapide (AR) reprezentând economii pentru întreprinderile din UE
estimate la 2,3 miliarde EUR. În plus, s-au pus bazele pentru a permite
Comisiei să elaboreze propuneri care să genereze reduceri de cost la
scară mare. Astăzi, Comisia a adoptat o propunere de revizuire
ambițioasă a directivei privind TVA-ul, pentru a
îndepărta barierele din calea facturării electronice.
Potențialul de reducere anuală pe termen mediu ar putea ajunge
până la 18 miliarde EUR. În cazul dreptului
societăților comerciale, Comisia plănuiește să
propună ca statele membre să poată exclude
micro-întreprinderile din domeniul de aplicare a directivelor UE privind
contabilitatea, ceea ce ar genera economii suplimentare de 7 miliarde EUR.
Principiul „a gândi mai întâi la scară
mică” se aplică pe deplin acestor directive pentru a adapta
sistemul nevoilor IMM-urilor.
Pentru mai multe informații, a se vedea MEMO/09/30Mai
multe informații (Secretariat General) 
Mai
multe informații (DG Întreprinderi și Industrie) 
Pentru mai multe informații privind facturarea electronică, a se
vedea IP/09/132
