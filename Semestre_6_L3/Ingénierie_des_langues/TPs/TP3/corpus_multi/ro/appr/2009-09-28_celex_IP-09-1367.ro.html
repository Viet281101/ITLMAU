IP/09/1367   Bruxelles, 28 septembrie 2009 Antitrust: Comisia adoptă un nou regulament de exceptare pe categorii pentru consorțiile companiilor maritime de linie  Comisia Europeană a adoptat un nou regulament de exceptare pe categorii care revizuiește exceptarea de care beneficiază în prezent consorțiile companiilor maritime de line în ceea ce privește interzicerea practicilor comerciale restrictive prevăzută în Tratatul CE (articolul 81). Regulamentul 823/2000, care reprezintă actualul regulament de exceptare pe categorii aplicabil consorțiilor și care expiră în 2010, permite companiilor de transport maritim de linie să coopereze în vederea furnizării în comun a serviciilor de transport de mărfuri (așa-numitele „consorții”). Noul regulament prelungește cu încă cinci ani perioada de aplicare a actualei exceptări pentru această cooperare, până în aprilie 2015, într-un nou context legislativ și economic. Printre modificări se numără, în special, reducerea pragului cotei de piață peste care companiile nu beneficiază în mod automat de exceptare în temeiul regulamentului și extinderea domeniului de aplicare al exceptării la toate serviciile de transport maritim de linie pentru mărfuri.   Comisarul pentru concurență, doamna Neelie Kroes, a declarat: „Începând cu 1995, companiile maritime de linie au beneficiat de o exceptare, în anumite condiții, de la aplicarea normelor de concurență pentru exploatarea în comun a serviciilor. Odată cu evoluția piețelor, această exceptare trebuie revizuită. În urma unei analize atente, Comisia a decis să modifice și să prelungească încă cinci ani valabilitatea regulamentului de exceptare pe categorii, aplicabil consorțiilor. Am convingerea că acest regulament reprezintă echilibrul adecvat între interesele companiilor maritime de linie și cele ale utilizatorilor serviciilor de transport.”   Consorțiile presupun o cooperare între companiile maritime de linie în vederea furnizării în comun a serviciilor maritime de transport de mărfuri. În general, astfel de acorduri permit companiilor maritime de linie să își raționalizeze activitățile și să realizeze economii de scară. Dacă există suficientă concurență între consorții, utilizatorii serviciilor de transport furnizate de acestea (de exemplu, transportatorii) beneficiază de obicei de îmbunătățiri în ceea ce privește productivitatea și calitatea serviciilor.  Regulamentul de exceptare pe categorii aplicabil consorțiilor, care a fost adoptat inițial în 1995 și reînnoit ulterior în 2000 și 2005 (a se vedea   IP/05/477   ), permite consorțiilor companiilor maritime de linie care îndeplinesc condițiile prevăzute în regulament să beneficieze de exceptare.  Atât actualul regulament de exceptare pe categorii al Comisiei, cât și noul regulament permit tuturor acordurilor de consorțiu (cu excepția celor care urmăresc fixarea prețurilor) al căror obiectiv este exploatarea în comun a serviciilor maritime de linie să beneficieze de exceptarea de la interzicerea practicilor comerciale restrictive prevăzută în Tratatul CE (articolul 81), sub rezerva îndeplinirii condițiilor și a obligațiilor prevăzute de regulament.   În noul regulament sunt încorporate modificările care s-au impus în urma abrogării, în 2006, a regulamentului de exceptare pe categorii în favoarea cartelurilor armatorilor navelor de linie (a se vedea   IP/06/1249   ). Un alt obiectiv al regulamentului este de a reflecta mai bine practicile de piață actuale și de a alinia exceptarea pe categorii acordată consorțiilor la celelalte regulamente de exceptare pe categorii referitoare la cooperarea orizontală între companii. Domeniul de aplicare al noului regulament a fost extins pentru a include toate serviciile de transport maritim de linie pentru mărfuri, indiferent dacă acestea sunt sau nu transportate în containere. Lista activităților exceptate a fost revizuită pentru a reflecta mai bine practicile de piață actuale. Pragul cotei de piață a fost redus de la 35% la 30%, iar metoda de calculare a acestuia a fost clarificată. În fine, clauzele de retragere și perioadele de blocare, aplicabile în cazul în care un membru dorește să se retragă din consorțiu, au fost prelungite pentru a reflecta mai bine practicile de piață actuale și pentru a garanta în același timp flexibilitatea transportatorului. În urma analizei de piață efectuate de Comisie, s-a constatat existența unei serii de legături între consorții și/sau membrii acestora. Noul regulament aduce clarificări cu privire la posibilitatea Comisiei de a retrage dreptul de a beneficia de exceptarea pe categorii atunci când aceste legături au un impact negativ asupra concurenței. Faptul că un consorțiu nu îndeplinește condițiile prevăzute în regulament, de exemplu din cauză că membrii său depășesc pragul cotei de piață, nu înseamnă că această cooperare devine în mod automat ilegală, ci că părțile trebuie să evalueze, de la caz la caz, compatibilitatea cooperării lor cu normele de concurență.  Revizuirea regulamentului de exceptare pe categorii aplicabil consorțiilor a început în 2007 printr-o analiză de piață detaliată. În toamna anului 2008, Comisia a consultat părțile terțe interesate cu privire la un proiect preliminar de regulament (a se vedea   IP/08/1566   ).  Noul regulament va intra în vigoare odată cu expirarea actualului regulament de exceptare pe categorii, la 25 aprilie 2010, ceea ce acordă sectorului transportului maritim de linie suficient timp pentru a-și adapta acordurile la normele revizuite.   A se vedea, de asemenea,   MEMO/09/420   .
