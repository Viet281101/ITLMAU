IP/09/519
Bruxelles, 1 aprilie 2009Adaptarea la schimbările
climatice: Uniunea Europeană trebuie să se
pregătească pentru impacturile viitoareComisia Europeană a prezentat azi Cartea
albă privind acțiunile necesare pentru consolidarea rezistenței
Uniunii pentru a face față schimbărilor climatice.
Descoperirile recente indică faptul că impacturile schimbărilor
climatice vor fi mai rapide și mai grave decât cel prezentat în
raportul din 2007 al Grupului interguvernamental privind schimbările
climatice. Europa nu va scăpa de aceste efecte și, prin urmare,
trebuie să se pregătească să le facă față.
Impactul schimbărilor climatice va avea implicații regionale diferite,
ceea ce înseamnă că majoritatea măsurilor de adaptare va
trebui să fie luate la nivel național și regional. Cadrul de
acțiune prezentat de către Comisie stabilește o abordare
strategică în două etape în vederea adaptării la
impacturile schimbărilor climatice în UE și completează
acțiunile statelor membre printr-o abordare integrată și
coordonată.
Comisarul european pentru mediu, Stavros Dimas, a declarat: „Gravitatea
schimbărilor climatice devine din ce în ce mai mare și mai
deranjantă cu fiecare an ce trece. Trebuie să depunem eforturi pentru
a reduce emisiile de carbon, însă chiar și cu aceste reduceri de
emisii pe care urmărim să le realizăm, o parte din
schimbările climatice vor fi inevitabile. Așadar, este
esențial să începem acum colaborarea cu guvernele,
întreprinderile și comunitățile în vederea
dezvoltării unei strategii de adaptare cuprinzătoare pentru UE și
în vederea asigurării faptului că adaptarea va fi integrată
în politicile cheie ale UE.”
Comisarul pentru agricultură, Mariann Fischer Boel, a declarat:
„Agricultura europeană va resimți din plin forța
schimbărilor climatice. Doresc să le explic clar agricultorilor
provocările cu care se vor confrunta și doresc, de asemenea, să
lansez discuții despre măsurile concrete ce îi vor ajuta pe
agricultorii noștri să se adapteze. Doresc, în mod special,
să luăm măsuri „niciun regret” ce vor aduce dividende
economice și ecologice indiferent de evoluția climei. Acestea sunt
elementele cheie din documentul de reflecție privind agricultura și
schimbările climatice care a fost adoptat azi pentru a susține Cartea
albă.”
Comisarul pentru sănătate, Androulla Vassiliou, a declarat:
„Odată cu schimbarea caracteristicilor climei, trebuie să
acordăm o atenție deosebită întăririi supravegherii
sănătății oamenilor, a animalelor și plantelor. În
plus, este esențială integrarea planurilor de acțiune privind
sănătatea în condiții meteorologice extreme în
planificarea pregătirii autorităților din domeniul
sănătății. De asemenea, trebuie să ne asigurăm
că efectele schimbărilor climatice asupra grupurilor sociale
vulnerabile sunt bine evaluate. Colaborarea internațională este
vitală în realizarea acestor obiective.”
Comisarul pentru afaceri maritime și pescuit, Joe Borg, a declarat:
„Zonele marine și de coastă ale Europei sunt primele afectate de
schimbările climatice. Trebuie să ne pregătim să facem
față provocărilor viitoare, precum creșterea nivelului
mării, inundațiile din zonele de coastă, impactul asupra
turismului de coastă și asupra porturilor și a navelor, precum
și asupra pescuitului. Nu putem nega importanța ecosistemelor de
coastă pentru economia noastră. Astăzi, aproximativ 50% din
populația Europei trăiește în zone de coastă, ceea ce
înseamnă că eforturile noastre în vederea adaptării la
schimbările climatice sunt esențiale și prioritare.”  
Cadru de acțiune
În următorii 50 de ani este posibil ca schimbările climatice
să aibă efecte semnificative asupra sectoarelor economice importante
precum agricultura, energia, transportul, ecosistemele, turismul și
sănătatea. Schimbările climatice vor afecta, de asemenea,
gospodăriile, întreprinderile și anumite sectoare ale
societății, în special persoanele în vârstă,
persoanele cu dizabilități și gospodăriile cu venituri
mici.
Cartea albă prezintă un cadru de acțiune care permite Uniunii
Europene și statelor membre să se pregătească pentru
impactul schimbărilor climatice. O primă etapă a strategiei se va
desfășura până în 2012 și va constitui baza
pregătirii unei strategii de adaptare cuprinzătoare a UE
începând cu și după 2013. Această etapă se va axa
pe aprofundarea cunoștințelor noastre despre schimbările
climatice și posibilele măsuri de adaptare și despre cum poate fi
inclusă adaptarea în politicile cheie ale UE. Deciziile privind cel
mai bun mod de adaptare trebuie să se bazeze pe analize
științifice și economice solide, însă conținutul
informațiilor și disponibilitatea acestora diferă foarte mult de
la o regiune la alta. Documentul evidențiază necesitatea
înființării unui Centru de informare în care să
aibă loc schimburi de informații privind riscurile schimbărilor
climatice, impactul acestora, precum și cele mai bune practici. 
Impacturile schimbărilor climatice vor fi diferite de la o regiune la
alta, cele mai vulnerabile fiind zonele de coastă și de munte și
câmpiile inundabile. Din acest motiv majoritatea măsurilor de adaptare
vor fi luate la nivel național sau regional. Rolul Uniunii Europene va fi
acela de a sprijini aceste eforturi printr-o abordare integrată și
coordonată, în special în ceea ce privește problemele
transfrontaliere și politicile care sunt foarte bine integrate la nivelul
UE. Firește adaptarea la schimbările climatice va trebui să
constituie elementul central al tuturor politicilor UE. Adaptarea trebuie, de
asemenea, să constituie un element fundamental în politicile externe
ale Uniunii pentru a ajuta țările care sunt cel mai puternic afectate
și pentru a coopera cu țări partenere în vederea
rezolvării problemelor internaționale de adaptare.
De asemenea, Comisia prezintă azi și trei documente de
reflecție privind problemele legate de apă, zonele marine și de
coastă, agricultură și sănătate, pe baza cadrului de
acțiune stabilit în Cartea albă.
Adaptarea și atenuarea, două fețe ale aceleiași
monede
Uniunea Europeană este hotărâtă să acționeze
rapid pentru a reduce emisiile de gaze cu efect de seră.  Însă
atenuarea schimbărilor climatice prin reducerea emisiilor de gaze cu efect
de seră nu este suficientă. Atenuarea necesită un răspuns
complementar pe termen scurt. Se așteaptă ca efectele
schimbărilor climatice să fie mai semnificative decât erau
prevăzute și vor apărea indiferent de măsurile de atenuare
care vor fi puse în aplicare. 
Europa trebuie să facă față acestor efecte. Din acest
motiv sunt necesare măsuri care să consolideze rezistența
sistemelor naturale și umane pentru a face față impacturilor
schimbărilor climatice. Politicile de adaptare sunt în
desfășurare în UE, dar sunt adesea puse în aplicare numai pe
fragmente și doar în câteva state membre. 
Acțiuni viitoare
Comisia va înființa un Grup de Coordonare a Impactului și
Adaptării (GCIA), ce va fi constituit din reprezentanți ai statelor
membre ale UE, care se vor implica în redactarea unor programe
naționale și regionale de adaptare și se va consulta cu
reprezentații societății civile și ai comunității
științifice. Acest grup va fi sprijinit de grupurile tehnice de lucru,
inclusiv de grupul pentru agricultură. Până în anul 2011,
Comisia va înființa un Centru de informare pentru schimbul
informațiilor privind impacturile schimbărilor climatice.
Informații suplimentare
Pagina de Internet a Comisiei privind adaptarea la schimbările
climatice
http://www.ec.europa.eu/environment/climat/adaptation/index_en.htm
Pagina de Internet a Comisiei privind agricultura și schimbările
climatice
http://ec.europa.eu/agriculture/climate_change/index_en.htm
Raportul AEM nr. 4/2008: Impacturi ale schimbărilor climatice în
Europa – 2008 evaluare pe bază de indicatori
http://www.eea.europa.eu/publications/eea_report_2008_4/
