IP/09/1059 Bruxelles, 30 iunie 2009  Castraveții curbați revin pe tarabe: fructele și legumele „strâmbe”, din nou în vânzare de la 1 iulie  Normele Uniunii Europene care reglementează dimensiunea și forma a numeroase fructe și legume vor înceta să se aplice de mâine, când se vor abroga standardele specifice de comercializare pentru 26 de tipuri de fructe și legume. Inițiativa Comisiei de a renunța la aceste standarde reprezintă un element major în eforturile sale continue de raționalizare și simplificare a normelor comunitare și de reducere a birocrației. Standardele de comercializare vor rămâne în vigoare pentru 10 tipuri de fructe și legume, printre care merele, căpșunile și roșiile. Însă chiar și în cazul acestora, pentru prima dată statele membre pot autoriza magazinele să vândă produse care nu respectă standardele, atât timp cât etichetarea lor permite deosebirea de categoriile „extra”, „I” și „II”. Altfel spus, noile norme vor permite autorităților naționale să autorizeze vânzarea tuturor fructelor și legumelor, indiferent de dimensiune și formă.  „Ziua de 1 iulie marchează întoarcerea pe tarabe a castraveților curbați și a morcovilor noduroși”, a declarat Comisarul pentru agricultură și dezvoltare rurală, Mariann Fischer Boel.  „Vorbind mai serios, este un exemplu concret al eforturilor noastre de reducere a birocrației inutile.  Nu este nevoie ca astfel de chestiuni să fie reglementate la nivelul UE.  Este mult mai bine ca ele să fie lăsate la latitudinea operatorilor de pe piață.  Datorită acestor schimbări, consumatorii vor avea posibilitatea de a alege dintr-o gamă de produse cât mai largă cu putință.  Nu are sens să aruncăm produse perfect consumabile doar pentru că nu au dimensiunea și forma corectă”.   În timpul negocierilor din 2007 cu privire la reforma organizării comune a pieței fructelor și legumelor, Comisia s-a angajat să reducă birocrația inutilă prin renunțarea la o serie de standarde de comercializare pentru fructe și legume.  Schimbările care vor intra în vigoare mâine înseamnă abrogarea acestor standarde pentru 26 de produse:  caise, anghinare, sparanghel, pătlăgele vinete, avocado, fasole, varză de Bruxelles, morcovi, conopidă, cireșe, dovlecei, castraveți, ciuperci de cultură, usturoi, alune în coajă, varză de iarnă, praz, pepene galben, ceapă, mazăre, prune, țelină pentru pețiol și frunze, spanac, nuci în coajă, pepene verde și andive.  Vor rămâne în vigoare standardele specifice de comercializare pentru 10 produse care reprezintă 75% din valoarea comerțului comunitar:  mere, citrice, kiwi, lăptuci, piersici și nectarine, pere, căpșuni, ardei grași, struguri de masă și roșii.  Statele membre pot scuti însă și aceste produse de la aplicarea standardelor, dacă sunt vândute în magazine cu o etichetă corespunzătoare.  Practic, aceasta înseamnă că un măr care nu respectă standardele poate fi vândut totuși în magazine cu condiția să fie etichetat cu mențiunea „produs destinat prelucrării" sau cu o mențiune echivalentă.
