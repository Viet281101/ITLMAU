IP/09/348
Bruxelles, 4 martie 2009Publicarea Raportului general privind
activitatea Uniunii Europene în 2008Comisia a publicat Raportul general privind
activitatea Uniunii Europene, consacrat evoluției Uniunii în 2008.
Printre evenimentele marcante petrecute în aceste
douăsprezece luni, criza financiară internațională,
schimbările climatice și mai multe conflicte internaționale au
făcut obiectul unei reacții europene rapide și eficiente, care a
plasat Uniunea în prim-planul scenei politice internaționale. Procesul
de ratificare a Tratatului de la Lisabona, încetinit ca urmare a
rezultatului negativ al referendumului irlandez din primăvară și
relansat cu ocazia Consiliului European din decembrie, a constituit evenimentul
instituțional al anului.
Cu ocazia publicării Raportului general 2008, președintele Barroso
a afirmat că, „după cincizeci de ani de existență,
instituțiile europene și-au demonstrat capacitatea de reacție
rapidă în fața provocărilor mondiale apărute în
2008. Uniunea economică și monetară, care a sărbătorit 
anul acesta cea de-a zecea aniversare, a demonstrat protecția pe care
moneda euro o reprezintă în fața unei crize financiare la nivel
mondial.”
Raportul general cuprinde activitățile tuturor instituțiilor
și organismelor Uniunii și are drept obiectiv conturarea unei imagini
generale a evenimentelor importante și tendințelor esențiale care
au caracterizat Uniunea Europeană în 2008.
Anul 2008 a fost un an marcat de numeroase provocări importante, la care
statele membre și instituțiile au dat răspunsuri comune. Uniunea
Europeană și-a asumat poziția de lider în realizarea unei
reforme reale și complete a sistemului financiar internațional. Pentru
a contracara impactul crizei financiare asupra economiilor europene, au fost
adoptate măsuri de urgență, menite să coordoneze
reacțiile europene în fața acestei crize mondiale. Planul
european de redresare economică, care prevede măsuri pe termen scurt
destinate să stimuleze cererea, are, de asemenea, drept scop păstrarea
locurilor de muncă și contribuția la restabilirea
încrederii. În plus, planul prevede stimulente fiscale rapide,
specifice și temporare în valoare de aproximativ 200 de miliarde de
euro, respectiv 1,5% din produsul intern brut (PIB) al Uniunii.
De altfel, instituțiile și-au asumat în 2008 angajamente
serioase privind celălalt dosar important al anului, și anume
definirea unei politici europene în domeniul energiei, care să
țină seama de schimbările climatice. Cu ocazia Consiliului
European din decembrie, s-a ajuns la un acord privind pachetul de măsuri
ambițioase privind energia și schimbările climatice, al
cărui obiectiv este de a acorda Uniunii posibilitatea de a-și reduce
cu cel puțin 20% emisiile de gaze cu efect de seră și de a
mări la 20% până în 2020 ponderea energiilor regenerabile
în consumul de energie.
Continuarea procesului de ratificare a Tratatului de la Lisabona a
reprezentat o altă evoluție importantă în 2008. Irlanda,
singurul stat care a recurs la un referendum, s-a aflat în situația de
a constata un vot negativ de 53,4% la referendumul organizat la 12 iunie. Cu
toate acestea, a fost găsită o soluție: Uniunea va clarifica
în cadrul unor declarații obligatorii din punct de vedere juridic
aspectele din tratat care stau la baza îngrijorărilor exprimate
în Irlanda, unde va fi organizat un nou referendum în cursul anului
2009, înainte de încheierea mandatului actualei Comisii.
Politica externă a jucat un rol important pe scena europeană
în 2008, de la proiectul Uniunii pentru Mediterana la parteneriatul estic
cu țările din Europa de Est, trecând prin dezvoltarea
„Sinergiei Mării Negre”. În plus, rezolvarea conflictului
deschis izbucnit în Georgia și a problemei securității
aprovizionării energetice au devenit priorități ale Uniunii.
Cu un volum de aproximativ 250 de pagini, cuprinsul raportului cu privire la
domeniile de activitate este organizat în funcție de cele patru
obiective strategice definite de Comisie la începutul mandatului său:
prosperitatea, solidaritatea, securitatea și rolul Uniunii ca partener
mondial. De altfel, alte trei capitole sunt consacrate vieții
instituțiilor și organismelor comunitare, bugetului și
activităților financiare, respectiv cadrului politic și economic
general al activităților comunitare. Acest ultim capitol
subliniază, printre altele, progresele înregistrate în 2008
în domenii fundamentale, cum ar fi preocuparea pentru o mai bună
legiferare și reducerea sarcinilor administrative suportate de
întreprinderi.
Publicat în cele douăzeci și două de limbi oficiale ale
Uniunii, Raportul general este disponibil pe internet, pe serverul Europa, la
adresa: http://europa.eu/generalreport/fr/welcome.htm.
În curând, va fi disponibil în diferitele puncte de vânzare
a publicațiilor Uniunii Europene.
