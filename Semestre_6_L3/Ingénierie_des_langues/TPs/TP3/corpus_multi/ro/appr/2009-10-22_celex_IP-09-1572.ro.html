IP/09/1572   Bruxelles, 22 octombrie 2009 Concursul „Tinerețe și dezvoltare” demonstrează angajamentul tinerilor europeni în lupta împotriva sărăciei  Premiul „Tinerețe și dezvoltare 2008-2009” a fost decernat astăzi la Stockholm, cu ocazia ediției 2009 a Zilelor europene ale dezvoltării.  Calitatea afișelor și a materialelor video care au intrat în competiție arată cât de implicați sunt tinerii europeni în lupta împotriva sărăciei.  Karel De Gucht, comisarul european pentru dezvoltare și ajutor umanitar, a decl arat:  „Elevii au abordat tema din acest an – dezvoltarea umană în Africa – cu multă imaginație și sensibilitate.  Acest lucru demonstrează faptul că au înțeles perfect care este obiectivul asistenței pentru dezvoltare pe care o oferim și de ce este nevoie de ajutor din partea Europei.  Acești tineri europeni sunt adevărați ambasadori ai dezvoltării și cooperării între Europa și Africa.”  Cei 54 de finaliști ai concursului de afișe și materiale video destinat tinerilor cu vârste cuprinse între 16 și 18 ani, au primit premiile în cadrul unei ceremonii de decernare care a avut loc la centrul cultural Kulturhuset din Stockholm.  Comisarul european Karel De Gucht a anunțat câștigătorii premiilor I și II și le-a înmânat acestora premiile respective:  cei 27 de elevi care au câștigat premiul I – câte unul din fiecare stat membru – vor merge într-o excursie în Africa pentru a vedea cu ochii lor modul în care se desfășoară cooperarea pentru dezvoltare.  Elevii vor merge în locuri în care se derulează proiecte de dezvoltare și vor avea posibilitatea să întâlnească tineri de vârsta lor.  Obiectivul urmărit este ca aceștia să împărtășească din experiența lor prietenilor și familiilor, devenind astfel ambasadori ai dezvoltării.  Cei 27 de elevi care au câștigat premiul II au primit diplomele în cadrul ceremoniei de decernare și au participat la programul de informare pentru tineri din cadrul Zilelor europene ale dezvoltării, care s-au desfășurat la Stockholm, inclusiv la un concurs de întrebări și răspunsuri privind dezvoltarea și la un concert de muzică.  Moderatorul ceremoniei de decernare a fost Shire Raghe, un prezentator al televiziunii suedeze și al canalului MTV.  Afișele câștigătorilor au fost prezentate în cadrul unei expoziții deschise pe toată perioada evenimentului.   La ediția din acest an a concursului „Tinerețe și dezvoltare” au participat mai mult de 1200 de tineri.  Succesul de care s-a bucurat acest concurs arată faptul că tinerii sunt într-adevăr interesați de problema dezvoltării și sunt implicați în lupta împotriva sărăciei.  Context:   Concursul European „Tinerețe și dezvoltare” este organizat de Comisia Europeană pentru a sensibiliza pe tineri cu privire la problema dezvoltării.  La acest concurs pot participa elevi din Uniunea Europeană cu vârsta cuprinsă între 16 și 18 ani.  Tema acestui concurs, care a fost lansat în 2006, este Africa și problemele legate de dezvoltare.  Temele propuse în acest an au fost „egalitatea între sexe”, „copiii și tinerii” și „diversitatea culturală”, tema generală fiind dezvoltarea umană în Africa.  Din marele juriu au făcut parte experți din diferite domenii, cum ar fi dezvoltarea, educația, arta și media.   Zilele europene ale dezvoltării (ZED) reprezintă un forum de dezvoltare organizat de Comisia Europeană în colaborare cu țara care deține președinția Uniunii Europene (Stockholm, 22 – 24 Octombrie 2009).  Acest eveniment reunește aproximativ 4000 de persoane și 1500 de organizații din comunitatea dezvoltării.  Sunt prezente delegații din 125 de țări, inclusiv șefi de stat, precum și personalități marcante la nivel mondial, printre care câștigători ai premiului Nobel. Concursul European „Tinerețe și dezvoltare”:    http://www.dyp2008.org/    Lista completă cu câștigătorii, afișele și materialele video (pe care media le poate descărca gratuit) poate fi consultată la adresa:    http://www.dyp2008.org/ww/ro/pub/dyp2008/enter.htm    Zilele europene ale dezvoltării:    http://www.eudevdays.eu/about_the_event/introduction_en.htm
