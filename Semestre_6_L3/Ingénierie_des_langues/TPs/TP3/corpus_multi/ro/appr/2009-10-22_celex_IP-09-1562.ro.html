IP/09/ 1562  Bruxelles, 22 octombrie 2009     Reducerea procedurilor birocratice: Comisia își îndeplinește promisiunea și merge mai departe  Pe baza unei propuneri a Comisiei din 2007, Uniunea Europeană și-a stabilit obiectivul ambițios de a reduce costurile administrative impuse de legislația UE cu 25% până în 2012. Astăzi, Comisia dă publicității o prezentare generală a progreselor înregistrate până în prezent și a planurilor de reduceri sectoriale pentru 13 domenii prioritare. Măsurile propuse de Comisie, aflate în curs de pregătire, ar putea oferi societăților comerciale posibilitatea de a economisi în total aproximativ 40,4 miliarde EUR din costurile administrative în valoare de 123,8 miliarde EUR care rezultă din cele 72 de texte ale UE și din măsurile care transpun și implementează aceste texte în statele membre. Măsurile de reducere aplicate sau propuse și deja adoptate de către Comisie ar putea antrena o reducere de 7,6 miliarde EUR. Măsurile propuse de către Comisie și care așteaptă adoptarea de către Parlamentul European și Consiliu ar putea adăuga la această valoare 30,7 miliarde EUR. Lucrările pregătitoare pentru continuarea reducerilor ar putea duce la prezentarea de măsuri suplimentare care ar însemna reduceri de încă cel puțin 2,1 miliarde EUR. Rămâne acum la latitudinea colegislatorilor să se asigure că întreprinderile pot simți diferența în mod concret.  Pre ședintele Comisiei Europene, José Manuel Barroso, a declarat: „Comisia se află pe drumul cel bun către îndeplinirea obiectivelor sale de reducere a procedurilor birocratice pentru societățile comerciale. Deja, societățile comerciale pot economisi 7,6 miliarde EUR pe an. Această cifră se va ridica la aproximativ 40 de miliarde EUR dacă statele membre și Parlamentul European susțin propunerile noastre în întregul lor. Dar, îmbunătățirea reglementării este o muncă fără sfârșit. Nu este vorba numai despre schimbarea unor reglementări necorespunzătoare, dar și despre îmbunătățirea funcționării regulilor bune, prin folosirea noilor tehnologii și a noilor inovații. Optimizarea în continuare a reglementărilor europene și naționale – fără a se face compromisuri în protejarea publicului – vor reprezenta un element-cheie al eforturilor următoarei Comisii de promovare a unei refaceri economice durabile.  Vicepreședintele Günter Verheugen, comisar pentru întreprinderi și industrie, a afirmat: „Pachetul de astăzi reprezintă rezultatul angajamentului politic și al eforturilor intense de abolire a birocrației inutile. Comisia a făcut tot ceea ce îi stă în putere pentru a atinge obiectivul de 25% până în 2012. Invit Parlamentul European și statele membre să adopte toate celelalte propuneri ale noastre pentru a le face pe deplin operabile pentru economia europeană cât de curând posibil. Nu costă nimic, dar pentru societățile noastre comerciale, mai ales pentru întreprinderile mici și mijlocii (IMM-uri) ar însemna un stimulent de aproximativ 30,7 miliarde EUR.”  Programul de reducere a sarcinilor administrative în UE va determina o reducere generală de 40,4 miliarde EUR (33% din povara estimată). Acesta va intra în vigoare dacă toate propunerile Comisiei sunt aprobate de Consiliu și Parlament. Este vorba, în mod special, despre două propuneri majore înaintate la începutul acestui an, una în domeniul TVA, menită să faciliteze facturarea electronică (în valoare de 18 miliarde EUR), cealaltă în domeniul legislației pentru societăți comerciale, prin care se exceptează micro-entitățile de la obligațiile de contabilitate (în valoare de 7 miliarde EUR).  Exercițiul de măsurare de bază s-a încheiat și a confirmat alegerea Comisiei de a se concentra pe domeniile prioritare selectate. Exercițiul de măsurare a confirmat, de asemenea, vulnerabilitatea IMM-urilor față de sarcinile administrative. Implicarea părților interesate și a grupului la nivel înalt prezidat de E. Stoiber a fost esențială pentru evaluarea fezabilității și pentru identificarea altor măsuri de reducere care ar putea face parte din noi inițiative de reducere a sarcinilor administrative în mandatul următoarei Comisii.   Mai mult, toate statele membre au stabilit acum obiective naționale ambițioase, după cum s-a stabilit în 2007.   Comisia va continua să asigure, prin intermediul sistemului său de evaluare a impactului, menținerea la un nivel minim a cerințelor introduse prin noile politici.   „Programul de ac țiune pentru reducerea sarcinilor administrative în UE” reprezintă un element esențial al Agendei Comisiei pentru îmbunătățirea generală a reglementării. Obiectivul acestei politici este promovarea competitivității, a creșterii economice și a creării de locuri de muncă. Reducerea costurilor de reglementare impuse asupra societăților comerciale este, de asemenea, în concordanță cu Small Business Act (Legea micilor întreprinderi) și principiul acestuia „gândește mai întâi la scară mică” și reprezintă unul dintre domeniile-cheie de acțiune în cadrul planului european de redresare economică.  Anunțul de astăzi confirmă faptul că reducerea sarcinilor administrative reprezintă un efort continuu în vederea obținerii unui impact real în fiecare sector din economia reală.   Context: Se pot găsi exemple în   MEMO/09/474      Informații     suplimentare
