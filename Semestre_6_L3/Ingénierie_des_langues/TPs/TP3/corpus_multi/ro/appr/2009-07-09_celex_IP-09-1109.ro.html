IP/09/ 1109  Bruxelles, 9 iulie 2009 „Fii sănătos, fii tu însuţi” – Comisia lansează o iniţiativă privind sănătatea tinerilor  Implicarea mai activă a tinerilor în elaborarea politicilor comunitare în materie de sănătate reprezintă obiectivul unei iniţiative lansate astăzi de comisarul european pentru sănătate, Androulla Vassiliou. Iniţiativa debutează cu o conferinţă pe tema sănătăţii tinerilor, care are loc la Bruxelles în perioada 9‑10 iulie 2009. Peste 200 de tineri din întreaga Europă, cu vârste cuprinse între 18 şi 25 de ani, se vor întâlni cu responsabilii politici şi cu reprezentanţi ai organizaţiilor de sănătate pentru a dezbate aspecte esenţiale din domeniul sănătăţii, precum consumul de alcool, tutun şi droguri sau activităţile fizice şi sănătatea mentală. Vor fi abordate şi chestiuni transversale, precum criza financiară, inegalităţile din domeniul sănătăţii şi al educaţiei şi rolul mass-mediei. Conferinţa este organizată împreună cu Forumul european al tinerilor şi este completată de un site web multilingv accesibil prin intermediul portalului UE privind sănătatea; acest site include un blog care va permite tinerilor să-şi exprime punctul de vedere în materie de sănătate.  Printre personalităţile care vor lua cuvântul în cadrul conferinţei se numără Alteţa Sa Regală Prinţesa Laurentien din Ţările de Jos, Înaltul Reprezentant pentru Tineret al Franţei, Martin Hirsch, directoarea regională adjunctă a Organizaţiei Mondiale a Sănătăţii pentru Europa, Nata Menabde, şi preşedintele Forumului european al tinerilor, Tine Radinja. Reprezentanţii tinerilor vor lua cuvântul în cadrul fiecărei sesiuni şi întreaga conferinţă va fi difuzată pe internet, pentru a fi accesibilă unui public mai larg.  Androulla Vassiliou, comisarul UE pentru sănătate, a declarat: „Chiar dacă sănătatea tinerilor din Europa nu a fost niciodată atât de bună cum este astăzi, există anumite semne îngrijorătoare: prea mulţi tineri adoptă comportamente care, pe termen lung, le vor afecta capacitatea de a duce o viaţă sănătoasă şi productivă, punându-le astfel în pericol viitorul. Obiectivul meu este acela de a-i motiva pe tinerii de astăzi să aibă grijă de sănătatea lor, să interacţioneze cu responsabilii politici şi să-şi exprime punctele de vedere în privinţa chestiunilor legate de sănătate.” Obiectivele iniţiativei privind sănătatea tinerilor sunt următoarele:   implicarea mai activă a tinerilor în politicile UE din domeniul sănătăţii publice;   consolidarea participării tinerilor la procesul decizional;   implicarea altor sectoare din diverse domenii de politică ale UE şi de la nivel naţional în implementarea programelor de prevenire adresate tinerilor;   sprijinirea activităţilor întreprinse de statele membre cu privire la sănătatea tinerilor.    Necesitatea acestei iniţiative este cu atât mai evidentă cu cât rezultatele unei anchete efectuate de organizaţia Generation Europe arată că 52% din persoanele intervievate nu erau la curent cu existenţa unor politici comunitare în domeniul sănătăţii tinerilor. La întrebarea referitoare la modul în care consideră că pot contribui la elaborarea politicii în domeniul sănătăţii, 41% din persoanele intervievate au propus o implicare mai directă cu responsabilii politici şi 40% au sugerat o mai bună adaptare a canalelor de comunicare. Site-ul: „Fii sănătos – fii tu însuţi”  Ca parte a iniţiativei, Comisia a creat site-ul „   Fii sănătos - fii tu însuţi   ”, accesibil prin intermediul portalului UE privind sănătatea şi disponibil în 22 de limbi. Site-ul are trei componente principale: o pagină dedicată conferinţei, o pagină dedicată unui concurs pe tema sănătăţii tinerilor şi un blog conţinând mărturii, moderat de Forumul european al tinerilor.  Câştigătorii concursului artistic vor fi anunţaţi în cadrul conferinţei din data de 9 iulie.  Context UE a dezvoltat deja acţiuni specifice în colaborare cu tinerii. De exemplu, prin intermediul Forumului tinerilor, aceştia au participat la campaniile comunitare „Help” de prevenire a consumului de tutun, pentru care au elaborat chiar şi un manifest al tinerilor în care îşi expun opiniile cu privire la măsurile adecvate de combatere, într‑un mod mai eficient, a efectelor nocive ale consumului de tutun. De asemenea, tinerii constituie un grup ţintă în cadrul mai multor acţiuni de promovare a sănătăţii, iniţiate de membri ai Platformei de acţiune a UE pentru alimentaţie, activitate fizică şi sănătate. Iniţiativa în favoarea sănătăţii tinerilor trebuie să se înscrie în prelungirea acestor acţiuni. Informaţii suplimentare:    Pentru mai multe informaţii privind iniţiativa în favoarea sănătăţii tinerilor, conferinţa şi rapoartele de referinţă, vă rugăm să consultaţi site-ul „Fii sănătos – fii tu însuţi”:   http://health.europa.eu/youth      Forumul european al tinerilor:   http://www.youthforum.org/      Site-ul DG SANCO privind factorii determinanţi pentru sănătate:    http://ec.europa.eu/health/ph_determinants/healthdeterminants_en.htm        MEMO/09/     326
