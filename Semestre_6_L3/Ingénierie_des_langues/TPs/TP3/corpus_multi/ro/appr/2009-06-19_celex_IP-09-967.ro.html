IP/09/967 Bruxelles, 19 iunie 2009 Realizarea procedurilor administrative pe cale electronică: Comisia Europeană stimulează serviciile transfrontaliere cu ajutorul tehnologiei de ultimă oră  Comisia Europeană va cofinan ța un proiect coordonat de Austria, Franța, Germania, Grecia, Italia, Țările de Jos și Polonia, al cărui obiectiv este de a ajuta administrațiile publice să își îmbunătățească serviciile online pentru sectorul serviciilor. Până la sfârșitul anului 2009, fiecare stat membru al UE va trebui să stabilească ghișee unice care să permită întreprinderilor să realizeze procedurile administrative pe cale electronică. Proiectul va permite, de exemplu, unui furnizor de servicii belgian să îndeplinească online toate formalitățile necesare pentru a deschide o cafenea în Țările de Jos și, în același timp, va contribui la ameliorarea calității procedurilor electronice. Proiectul pilot va beneficia de investiții în valoare de peste 14 milioane EUR pentru o perioadă de trei ani, 50% din această sumă fiind finanțată prin Programul pentru competitivitate și inovare al UE.  „Realizarea de investi ții în domeniul celor mai recente tehnologii ale informației reprezintă instrumentul potrivit pentru a facilita cooperarea între administrațiile publice și accesul întreprinderilor la piețele altor state membre”, a declarat Viviane Reding, Comisarul pentru Societatea Informațională și Media. „Furnizarea de servicii online și absența birocrației vor permite întreprinderilor europene să se extindă pe noi piețe, contribuind la creșterea activității comerciale în UE. Acest lucru va atrage după sine o mai mare creștere economică și crearea mai multor locuri de munca în cadrul pieței unice.”  Serviciile constituie principalul factor de creștere economică și de creare a locurilor de muncă în Europa, reprezentând 70% din PIB-ul Uniunii Europene. 95% din totalul locurilor de muncă create în ultimii ani s-au datorat acestui sector. În timp ce mărfurile sunt deja comercializate liber în UE, piața internă a serviciilor nu și-a atins încă întregul potențial. Din cauza barierelor juridice și administrative, furnizorilor de servicii le este greu să se stabilească în alte țări sau să realizeze schimburi comerciale transfrontaliere.   Proiectul pilot lansat de Comisia Europeană în cooperare cu Austria, Franța, Germania, Grecia, Italia, Țările de Jos și Polonia va permite elaborarea unor noi soluții tehnice pentru a îmbunătăți calitatea serviciilor electronice transfrontaliere furnizate de administrațiile publice. Până la sfârșitul anului 2009, în fiecare stat membru vor fi stabilite ghișee unice prin intermediul cărora întreprinderile vor putea să realizeze toate procedurile și formalitățile într-un singur loc. Pornind de la aceste aspecte, proiectul pilot a fost conceput pentru a asigura compatibilitatea diverselor abordări utilizate în țările UE. Acesta va promova utilizarea serviciilor electronice și elaborarea unor cerințe comune, va stabili standarde comune pentru a garanta securitatea tranzacțiilor pe întregul teritoriu al UE și se va baza pe bune practici, specificații deschise și soluții accesibile. Context:  Proiectul pilot, denumit „ Simple Procedures Online for Cross-border Services ” („Proceduri online simplificate pentru serviciile transfrontaliere”), pe scurt SPOCS, este un proiect pilot la scară largă, cofinanțat de Comisia Europeană prin Programul de sprijinire a politicii în domeniul tehnologiilor informației și comunicațiilor, care încurajează inovarea și competitivitatea prin extinderea utilizării TIC și prin optimizarea valorificării acestora în rândul cetățenilor, întreprinderilor și administrațiilor publice. Acest program este parte integrantă a Programului pentru competitivitate și inovare al UE, care urmărește încurajarea competitivității întreprinderilor europene și dispune de un buget de peste 3,6 miliarde EUR pentru perioada 2007-2013 (   IP/05/391   ).   În temeiul  Directivei UE privind serviciile  , până la sfârșitul anului 2009, toate statele membre ale UE trebuie să stabilească ghișee unice prin intermediul cărora furnizorii de servicii să poată obține cu ușurință toate informațiile corespunzătoare și să realizeze toate procedurile necesare pe cale electronică, fără a mai trebui să facă apel la o serie de organisme administrative sau profesionale.  Proiectele pilot la scară largă sunt coordonate de statele participante și se concentrează asupra găsirii unor soluții tehnologice pentru serviciile transfrontaliere de la nivel național, regional și local. Aceste proiecte sunt lansate pentru a stabili specificațiile comune care vor fi dezvoltate și diseminate în continuare, ceea ce va permite diferitelor sisteme naționale să comunice și să interacționeze astfel încât cetățenii și întreprinderile să beneficieze pe deplin de piața unică.  Proiectul se bazează pe alte proiecte anterioare la scară largă care permit cetățenilor UE să își folosească  identitatea electronică  și să aibă acces la serviciile publice oriunde s-ar afla în Europa (   IP/08/824   ), precum și pe un  proiect  care permite întreprinderilor să concureze online pentru contractele din sectorul public din întreaga Europă (   IP/08/785   ) . În 2008 Comisia a lansat, de asemenea, proiectul Smart Open Services (Servicii deschise inteligente), pe scurt SOS, privind schimburile transfrontaliere de informații din domeniul medical (   IP/08/1075   ) . E-guvernare:    http://ec.europa.eu/egovernment         Programul de sprijin strategic în materie de TIC:    http://ec.europa.eu/information_society/activities/ict_psp     Programul-cadru pentru competitivitate și inovare al Comisiei Europene:    http://ec.europa.eu/cip/index_en.htm    Directiva UE privind serviciile:    http://ec.europa.eu/internal_market/services/services-dir/index_en.htm
