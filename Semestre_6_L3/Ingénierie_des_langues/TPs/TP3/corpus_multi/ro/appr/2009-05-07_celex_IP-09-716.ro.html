IP/09/716
Bruxelles, 7 mai 2009Coridorul sudic:
UE și țările partenere se angajează să
avansezeComisia Europeană și
președinția cehă a UE vor găzdui mâine, la Praga, un
summit pe tema dezvoltării coridorului sudic pentru energie și
transport, la care vor participa țările terțe
partenere. Președintele Comisiei Europene, José Manuel
Barroso, și prim-ministrul Republicii Cehe, Mirek Topolánek, se vor
întâlni cu liderii țărilor partenere din Asia Centrală,
Caucazul de Sud, Mashrek și Orientul Mijlociu. Participanții la summit
vor discuta despre modalitățile concrete de continuare a
dezvoltării coridorului sudic pentru energie și transport, în
special despre aprovizionarea UE cu gaze naturale prin intermediul coridorului.
Summitul reprezintă prima ocazie cu care partenerii potențiali din
coridorul sudic se întâlnesc la cel mai înalt nivel pentru a
discuta despre interesele comune, iar declarația summitului va conține
primele angajamente formale ale statelor consumatoare, producătoare și
de tranzit privind condițiile necesare pentru a se asigura succesul
coridorului. Pe parcursul summitului, președintele Barroso va fi
însoțit de comisarul Piebalgs.
Președintele Comisiei Europene, José Manuel Barroso, a declarat:
„După patru ani de dialog intensiv cu partenerii noștri
energetici din Asia Centrală, Caucazul de Sud, Mashrek și Orientul
Mijlociu, astăzi avansăm, angajându-ne în mod concret
să realizăm coridorul sudic, inclusiv legătura transcaspică.
Acest summit reprezintă o ocazie unică de a reuni toți
actorii-cheie din regiune pentru a discuta despre creșterea
securității energetice a Uniunii Europene, precum și de a lansa
cooperarea care va aduce beneficii tuturor părților implicate”.Acest summit este un eveniment organizat în comun de
președinția cehă și Comisia Europeană. Țările
partenere participante sunt: Azerbaidjan, Egipt, Georgia, Irak, Kazahstan,
Turcia, Turkmenistan și Uzbekistan. La summit vor participa, de asemenea,
reprezentanți ai Federației Ruse, Statelor Unite și Ucrainei,
în calitate de observatori. Reprezentanții instituțiilor
financiare internaționale (BEI, BERD și Banca Mondială) vor fi de
asemenea prezenți.
Obiectivul summitului este de a oferi un puternic sprijin politic și
angajamente concrete privind dezvoltarea coridorului sudic, inclusiv a
interconexiunii transcaspice. Acest lucru presupune ca țările
producătoare, de tranzit și consumatoare de energie să
își asume angajamente în ceea ce privește coridorul și
ar facilita aprovizionarea UE cu resurse de energie din regiunea caspică
și Orientul Mijlociu. Summitul abordează, de asemenea, aspecte legate
de transportul pe ruta coridorului sudic.
UE a lansat recent un plan ambițios de consolidare a
securității energetice. În cadrul acestei strategii, coridorul
sudic joacă un rol important, reprezentând o inițiativă
majoră în domeniul infrastructurii energetice care contribuie la
diversificarea surselor energetice și a rutelor de aprovizionare a UE.
Pentru informații suplimentare privind cooperarea UE cu țările
din Asia Centrală și Caucaz în domeniul energetic, puteți
consulta:
http://ec.europa.eu/energy/international/international_cooperation/caucasus_central_asia_en.htmPentru informații suplimentare privind politica energetică
externă a UE, puteți consulta:
http://ec.europa.eu/external_relations/energy/index_en.htm
Pentru informații suplimentare privind cea de-a doua revizuire
strategică a politicii energetice, puteți consulta:
http://ec.europa.eu/energy/strategies/2008/2008_11_ser2_en.htm
