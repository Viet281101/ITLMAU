IP/09/1665 Bruxelles, 3 noiembrie 2009  Zona unică de plăți în euro (SEPA):  debitarea directă în alte țări devine acum realitate  (a se vedea   MEMO/09/489   )   Începând cu 2 noiembrie, băncile vor începe să ofere clienților posibilitatea de a face plăți regulate prin intermediul noului sistem SEPA Debit Direct.  Aceasta înseamnă că, în premieră absolută, consumatorii și firmele vor putea să facă tranzacții cu debitare directă între diverse țări din zona euro.  În sprijinul sistemului promovat de industria bancară vin noile reglementări comunitare în materie de servicii de plată și de plăți transfrontaliere, în vigoare de la 1 noiembrie, concepute pentru a asigura că SEPA Debit Direct va fi un sistem la fel de eficient, de ușor de utilizat și de sigur ca sistemele naționale, fără să presupună costuri suplimentare.  Deja există câteva mii de bănci din zona euro care s-au înscris în noul sistem.  Comisarul pentru piața internă și servicii, Charlie McCreevy, a declarat:  „Aceasta este încă o realizare majoră pe drumul către o zonă unică de plăți în euro. Datorită eforturilor industriei bancare și unei platforme solide de reglementare la nivelul UE, plățile cu debitare directă pot fi acum efectuate între diferite țări din zona euro – vești bune pentru consumatori, pentru agenții economici și pentru economie în general. Acesta este un produs nou și foarte inovator, cu avantaje practice concrete. Încurajez băncile care încă nu s-au înscris în acest sistem să se alăture miilor de bănci care s-au înscris deja.” SEPA Debit Direct Debitul direct este o modalitate convenabilă pentru consumatorii care doresc să efectueze plăți repetitive și reprezintă o metodă eficientă prin care agenții economici pot să recupereze sumele datorate de populație pentru facturile de apă, gaz, electricitate și telecomunicații, precum și pentru diverse abonamente la reviste sau periodice. Debitarea directă se face la inițiativa creditorilor, dar consumatorii au întotdeauna dreptul de a decide dacă să accepte sau nu o debitare directă a contului lor bancar. Deși debitarea directă este o practică obișnuită în multe țări din zona euro, în prezent nu există un sistem paneuropean care să faciliteze acest tip de plăți la nivel transfrontalier. Deja există câteva mii de bănci din zona euro care s-au înscris în noul sistem la data lansării acestuia. Cadrul comunitar de reglementare  Directiva privind serviciile de plată ( Payment Services Directive - PSD) asigură că plățile electronice în cadrul UE – în principal debite directe, dar și transferuri de credit și plăți cu cardul – devin la fel de ușor de efectuat, de eficiente și de sigure ca plățile interne corespondente. În plus, PSD consolidează drepturile și protecția tuturor utilizatorilor de servicii de plată, cum ar fi consumatorii, vânzătorii cu amănuntul, agenții economici și autoritățile publice. Majoritatea statelor membre au respectat termenul de implementare a directivei, 1 noiembrie, iar celelalte state urmează să facă acest lucru până la sfârșitul anului (cu două excepții: Finlanda și Suedia). Regulamentul revizuit privind plățile transfrontaliere extinde principiul taxelor egale pentru plățile naționale și transfrontaliere în euro (de maximum 50 000 EUR) la debitarea directă. Transferul de credit, plățile electronice (inclusiv tranzacțiile cu carduri) și retragerea de numerar de la ATM au făcut deja obiectul versiunii anterioare a regulamentului. În plus, pentru a facilita lansarea sistemului SEPA Debit Direct, regulamentul introduce norme temporare pentru comisioanele interbancare multilaterale și stabilește ca termen limită începutul lunii noiembrie 2010 pentru atingerea capacității depline de realizare a tranzacțiilor prin debitare directă în zona euro. În cazul băncilor din țările care nu fac parte din zona euro, termenul este noiembrie 2014. Contextul SEPA Zona unică de plăți în euro (SEPA) este un spațiu în care consumatorii, companiile și alți operatori economici vor putea să efectueze și să primească plăți în euro în Europa, atât la nivel național, cât și internațional, conform acelorași condiții, drepturi și obligații de bază, independent de locul unde se află. Cu alte cuvinte, plățile în euro în întreaga Europă vor deveni la fel de ușor de efectuat, de ieftine și de sigure ca plățile naționale. SEPA va armoniza milioanele de plăți electronice zilnice efectuate prin intermediul transferului de credit, al debitării directe și al plăților prin card (carduri de credit și de debit). SEPA va permite clienților să efectueze și să primească plăți în euro fără numerar oriunde în SEPA (adică în UE 27, dar și în Islanda, Liechtenstein, Norvegia, Elveția și Monaco), prin folosirea unui singur cont bancar și a unui singur set de instrumente de plată. SEPA reprezintă așadar o evoluție naturală a introducerii monedei euro, precum și un alt progres major către realizarea deplină a potențialului pieței unice europene. Zona unică de plăți în euro este o inițiativă a industriei bancare europene, reprezentată de Consiliul european al plăților, care beneficiază de sprijinul nemijlocit al Comisiei și al Băncii Centrale Europene (BCE).  Informații suplimentare sunt disponibile la:  Pentru SEPA:   http://ec.europa.eu/internal_market/payments/sepa/index_en.htm   Pentru Directiva privind serviciile de plată:   http://ec.europa.eu/internal_market/payments/framework/index_en.htm   Pentru regulamentul privind plățile transfrontaliere:   http://ec.europa.eu/internal_market/payments/crossborder/index_en.htm
