IP/09/ 1361  Bruxelles/Stockholm, 25 septembrie 2009  Schimbările climatice:  reuniunea de la Bangkok trebuie să contribuie decisiv la înaintarea pe calea realizării unui acord global ambițios   Astăzi, președinția suedeză a UE și Comisia Europeană au solicitat negociatorilor internaționali să înainteze hotărât pe calea realizării unui acord global ambițios cu privire la schimbările climatice în perspectiva apropiatei reuniuni privind clima la nivel mondial care începe la 28 septembrie, la Bangkok.  Reuniunea de la Bangkok este penultima sesiune pregătitoare înainte de Conferința Organizației Națiunilor Unite privind clima, care va avea loc la Copenhaga, în luna decembrie, și unde trebuie să se încheie acordul global.  Comisarul pentru mediu, Stavros Dimas, a decl arat:  „Uniunea Europeană a prezentat un program cuprinzător în perspectiva acordului global ambițios de care avem nevoie pentru evitarea unor schimbări climatice periculoase.  În prezent, după doi ani de discuții, a sosit momentul ca toate părțile participante să se angajeze deplin în pregătirea terenului pentru deciziile care trebuie luate la Copenhaga.  La Bangkok trebuie să se înregistreze progrese hotărâtoare.  Comisia Europeană a prezentat recent propuneri privind aspectele financiare, care sunt esențiale în cadrul acestor negocieri.  Aștept acum de la partenerii noștri atât din țările dezvoltate, cât și din țările în curs de dezvoltare să insiste mult mai mult asupra necesității de a acționa cât mai repede și să abordeze problema schimbărilor climatice cu hotărâre, la masa discuțiilor.  Ministrul suedez al mediului, Andreas Carlgren, a declarat:  „UE își exprimă satisfacția față de progresele înregistrate, de exemplu extinderea semnificativă de către noul guvern al Japoniei a obiectivului de reducere a emisiilor din țara sa.  Este necesar ca declarațiile publice încurajatoare făcute recent de marile economii emergente privind limitarea creșterii emisiilor acestora să se transforme în acțiuni concrete și, de asemenea, să fie abordate la masa negocierilor.  Mesajul reuniunilor la nivel înalt ale Organizației Națiunilor Unite și ale Grupului celor 20 trebuie să aibă impact și să se reflecte în discuțiile care se vor purta la Bangkok.  În calitatea noastră de lideri politici dorim să ajungem la o înțelegere, iar negocierile trebuie să pună accentul pe problemele de fond, precum și să se concentreze asupra elementelor esențiale.  Procesul de la Copenhaga   Negocierile în vederea pregătirii unui acord al Organiza ției Națiunilor Unite de abordare a problemei schimbărilor climatice după 2012, când încetează aplicarea dispozițiilor esențiale ale Protocolului de la Kyoto, trebuie să se încheie la Conferința de la Copenhaga care va avea loc în perioada 7-18 decembrie 2009.  Sesiuni pregătitoare finale vor avea loc la Bangkok, în perioada 28 septembrie-9 octombrie, și la Barcelona, în perioada 2-6 noiembrie.  Poziția UE  UE pledează pentru un acord ambițios și cuprinzător care poate împiedica încălzirea globală să atingă nivelurile primejdioase prevăzute de oamenii de știință – mai mult de 2  o C peste temperatura din perioada preindustrială.  Datele științifice arată că, pentru menținerea temperaturii sub această limită, este necesar ca până în 2020 țările industrializate să reducă emisiile de gaze cu efect de seră la 25-40% sub nivelurile din 1990, iar țările în curs de dezvoltare să își limiteze creșterea rapidă a emisiilor la un nivel, în 2020, cu circa 15-30% sub nivelurile care s-ar înregistra dacă nu se iau măsuri.   UE s-a angajat necondi ționat ca până în 2020 să își reducă emisiile la un nivel cu cel puțin 20% sub nivelurile din 1990 și implementează acest obiectiv prin pachetul privind clima și energia (   IP/09/628   ).  De asemenea, s-a angajat să realizeze o reducere a emisiilor de 30%, cu condiția ca alte țări industrializate să accepte realizarea unor reduceri comparabile, iar țările în curs de dezvoltare mai avansate din punct de vedere economic să contribuie în mod corespunzător la încheierea unui acord global.   La 10 septembrie, Comisia a propus un proiect global de suplimentare, la nivel internațional, a fondurilor pentru sprijinirea țărilor în curs de dezvoltare în vederea reducerii emisiilor și a adaptării acestora la schimbările climatice (   IP/09/1297   ).  Consiliul European va avea astfel la dispoziție o bază pentru adoptarea, la sfârșitul lunii octombrie, a poziției UE în ceea ce privește finanțarea.  Reuniunea de la Bangkok  La cele trei sesiuni oficiale de negociere care au avut loc deja anul acesta nu s-au înregistrat progrese destul de rapide.  Luna trecută, reuniunea neoficială de la Bonn (Germania) s-a încheiat cu prezentarea unui text de negociere de peste 250 de pagini, foarte puțin structurat și plin de paranteze.  Pentru a se putea încheia un acord global la Copenhaga, la reuniunea de la Bangkok va trebui ca acest proiect să fie simplificat în mod drastic, iar ritmul progreselor accelerat considerabil.   De asemenea, este necesar ca procesul de negociere să devină mai eficient, o soluție fiind organizarea negocierilor în grupuri mici, paralele mai degrabă decât în sesiuni plenare foarte mari.  Este necesar, în mod prioritar, să se ajungă la o înțelegere cu privire la elementele esențiale pentru acordul de la Copenhaga și să se înregistreze progrese în acest sens.   Pentru UE, elementele esențiale sunt următoarele:     reduceri obligatorii ale emisiilor în toate țările industrializate, pe baza unor eforturi comparabile;     măsuri corespunzătoare din partea țărilor în curs de dezvoltare privind reducerea emisiilor acestora;     un cadru de acțiune privind adaptarea la schimbările climatice;    măsuri de reducere a defrișărilor și degradării pădurilor și de promovare a gestionării durabile a pădurilor din regiunile tropicale;    norme contabile actualizate în ceea ce privește variațiile emisiilor generate de modul de utilizare a terenurilor, de schimbările în destinația acestora și de silvicultură;    o piață internațională a carbonului mai largă în vederea creării de sprijin financiar pentru țările în curs de dezvoltare și a promovării unor reduceri rentabile a emisiilor;   garantarea unei finanțări publice internaționale pentru țările în curs de dezvoltare în vederea completării fluxurilor financiare ale pieții carbonului și a investițiilor interne;   un pachet complet de măsuri privind cooperarea tehnologică și finanțarea în vederea dezvoltării accelerate a unei economii mondiale cu emisii reduse de dioxid de carbon.    Conferin țe de presă UE  Suedia, Comisia Europeană și Spania vor participa la conferințe de presă organizate la Bangkok astfel:  - luni, 28 septembrie, la ora 12.00, ora locală   - vineri, 9 octombrie, la ora 14.00, ora locală   Conferin țele de presă pot fi urmărite la   www.unfccc.int
