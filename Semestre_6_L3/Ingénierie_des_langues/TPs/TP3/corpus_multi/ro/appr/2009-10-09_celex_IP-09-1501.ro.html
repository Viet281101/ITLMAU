IP/ 09/1501    Bruxelles, 9 octombrie 2009   Sectorul laptelui și al produselor lactate:  Comisia adoptă cele mai recente propuneri de sprijinire a fermierilor din sector  Astăzi, Comisia Europeană a propus două modificări ale normelor care guvernează sectorul produselor lactate, ca parte a eforturilor sale neîntrerupte de a stabiliza piața lactatelor.  În primul rând, după cum a anunțat luna trecută Mariann Fischer Boel, comisarul pentru agricultură și dezvoltare rurală, se propune ca sectorul produselor lactate să facă, pe viitor, obiectul unei clauze privind perturbarea pieței, existentă deja pentru alte sectoare agricole, care să facă posibilă o reacție mai rapidă la viitoare perturbări ale pieței.  În al doilea rând, pentru anii de cotă 2009/2010 și 2010/2011, modificările aduse funcționării schemelor de achiziționare de cote de către statele membre vor garanta că cota achiziționată păstrată în rezerva națională nu va mai fi considerată ca făcând parte din cota națională atunci când se decide dacă trebuie plătită o suprataxă pentru depășirea cotei.  Dacă se percepe o suprataxă, partea care corespunde cotei achiziționate poate fi folosită de statele membre pentru restructurarea sectorului.  Aceste propuneri vor fi discutate de miniștrii agriculturii din UE la 19 octombrie.  În decursul acestei luni, Comisia va adopta în mod oficial modificări ale normelor privind ajutoarele de stat pentru a permite statelor membre să plătească fermierilor până la 15 000 de euro pentru fiecare beneficiar ca ajutor național înainte de sfârșitul anului 2010.  „Aceste propuneri demonstrează încă o dată angajamentul nostru de a-i ajuta pe fermierii din sectorul produselor lactate să depășească situația dificilă cu care se confruntă piața”, a declarat comisarul Fischer Boel.  „Gama largă de măsuri pe care le-am luat deja au un efect pozitiv, iar propunerile de astăzi se vor dovedi utile pe termen mai lung.  Săptămâna viitoare va avea loc și prima întâlnire a Grupului la nivel înalt pe tema viitorului pe termen lung al sectorului produselor lactate, iar  la 19 octombrie, miniștrii urmează să voteze cu privire la planurile noastre privind prelungirea perioadei de intervenție.” Evoluții recente pe piața produselor lactate  Cele mai recente date indică faptul că prețurile se redresează nu numai pentru toate produsele lactate, ci și pentru laptele crud cumpărat direct de la ferme.  Prețul mediu al laptelui în iulie/august este estimat la 25-26 de cenți/litru, iar informațiile recente furnizate de cei mai importanți procesatori europeni sugerează o creștere de încă 1-2 cenți pentru livrările din septembrie/octombrie.  Prețurile spot ale laptelui au crescut în mod substanțial începând din iunie.  Prețurile produselor eligibile pentru intervenție (unt și lapte praf degresat) au crescut cu 7-9% în decursul a trei luni și în prezent se situează mult peste nivelul de intervenție.  Măsuri anterioare  Comisia estimează că va cheltui în acest an până la 600 de milioane de euro pentru măsurile de piață.  Propunerea Comisiei de a prelungi perioada de intervenție va fi supusă votului Consiliului la 19 octombrie.  Se estimează că anul acesta, 70% din plățile directe vor fi făcute cu șase săptămâni mai devreme decât de obicei (începând cu 16 octombrie).  Ca parte a reformei PAC din 2003, la plățile directe către fermierii din sectorul lactatelor s-au adăugat 5 miliarde de euro pe an pentru a compensa reducerea prețurilor de intervenție.  O sumă suplimentară de 4,2 miliarde de euro este disponibilă în cadrul bilanțului de sănătate și al pachetului de redresare economică pentru a face față „noilor provocări”, inclusiv restructurarea sectorului produselor lactate, sumă  care se adaugă la cea disponibilă deja în cadrul politicii de dezvoltare rurală.  Comisia a consolidat, de asemenea, programul „Lapte în școli” prin diversificarea gamei de produse și prin extinderea categoriilor de vârstă a copiilor care beneficiază de acest program.  De asemenea, Comisia a deschis o nouă rundă de măsuri promoționale pentru produsele lactate.  În prezent, Comisia este în curs de elaborare a unui raport asupra lanțului aprovizionării în sectorul lactatelor, care vizează sporirea gradului de transparență și încearcă să stabilească dacă există probleme de natură concurențială.  Raportul va fi publicat înainte de sfârșitul anului și va fi discutat în cadrul Grupului la nivel înalt. Pentru informații suplimentare:    http://ec.europa.eu/agriculture/markets/milk/index_en.htm
