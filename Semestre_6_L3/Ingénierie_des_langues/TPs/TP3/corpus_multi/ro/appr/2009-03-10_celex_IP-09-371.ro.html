IP/09/371
Bruxelles, 10 martie 2009Raportul Comisiei: problema drogurilor la
nivel mondial, zece ani mai târziuComisia Europeană a prezentat astăzi un
raport privind piețele drogurilor ilicite din 1998
până în prezent. Acesta arată că, în ultimul
deceniu, politicile privind drogurile la nivel mondial s-au dezvoltat, în
special cele la nivel național, o dată cu intensificarea eforturilor
de ajutorare a consumatorilor de droguri și adoptarea unor politici mai
severe împotriva traficanților de droguri. Care sunt însă
rezultatele pe teren ale acestor politici? 
Studiul pe baza căruia a fost întocmit raportul nu a găsit
dovezi care să confirme o reducere a problemei drogurilor la nivel mondial
în perioada 1998-2007.  În ansamblu, situația a cunoscut o
ușoară îmbunătățire în unele țări
dezvoltate, în timp ce în altele s-a înrăutățit,
chiar simțitor într-o parte din acestea din urmă, printre care o
serie de țări în curs de dezvoltare sau în tranziție.Cu alte cuvinte, problema drogurilor la nivel mondial pare să fie mai
mult sau mai puțin în același stadiu ca în 1998; se poate
chiar afirma că situația a devenit mai complexă: prețurile
drogurilor în majoritatea țărilor din Vest au scăzut
față de 1998 cu până la 10-30%, în ciuda pedepselor mai
severe aplicate traficanților de cocaină și heroină, de
exemplu, din cadrul unora din aceste piețe. În același timp, nu
există dovezi care să ateste că procurarea drogurilor a devenit
mai dificilă. Utilizarea canabisului a devenit ceva „normal”
pentru tinerii din multe țări vestice, în care aproape 50% din
persoanele născute după 1980 au încercat, cel puțin, acest
drog. Cu toate acestea majoritatea lor încetează consumul acestui drog
după vârsta majoratului. Studiul a evidențiat, de asemenea,
că politicile specifice de combatere a producerii drogurilor pot afecta
zonele în care acestea sunt produse. De exemplu, în ultimul deceniu o
parte din producția de cocaină s-a mutat din Peru și Bolivia
în Columbia. 
Publicarea raportului coincide cu reuniunea la nivel înalt care are loc
săptămâna aceasta la Viena ca parte a sesiunii anuale a Comisiei
privind stupefiantele (CND) a Organizației Națiunilor Unite.
Miniștrii din întreaga lume vor pune punct final unei perioade de
reflexie privind evaluarea punerii în aplicare a Declarației politice
privind problema drogurilor la nivel mondial adoptată în cadrul celei
de a XX-a sesiuni speciale a Adunării Generale a Națiunilor Unite
(UNGASS) privind drogurile din 1998. (O declarație în scopul reducerii
semnificative a problemei globale a drogurilor ilicite până în
2008, printr-o cooperare internațională și prin luarea de
măsuri în domeniul reducerii ofertei și cererii de droguri).
Săptămâna aceasta, este programată adoptarea unei noi
Declarații politice pentru perioada 2009-2019 pe baza evaluării
menționate. 
Vicepreședintele Jacques Barrot, comisarul responsabil pentru
justiție, libertate și securitate, a declarat următoarele:
„Nu ne putem limita în cadrul reuniunii de la Viena din această
săptămână la o cuantificare a obiectivelor. Trebuie să
abordăm fenomenul drogurilor pe plan mondial pe baza unor dovezi
concrete.”
Studiul încearcă să ofere estimări realiste privind
volumul total al piețelor drogurilor ilicite în termeni de venituri
anuale generate. Rezultatele arată că este dificilă realizarea
unor astfel de estimări generale, în special datorită lipsei de
date fiabile privind producția, consumul și comerțul cu droguri
în mare parte din țările lumii. Cu toate acestea, studiul a
realizat unele estimări, de exemplu privind piețele canabisului,
cocainei și heroinei în Europa de Vest, SUA și Oceania. Cea mai
bună estimare (pentru anul 2005) a veniturilor totale de pe piața
canabisului în aceste trei regiuni este de aproximativ 70 de miliarde de
euro, reprezentând aproape jumătate din estimarea făcută de
UNODC de aproximativ 125 de miliarde de euro.
O constatare importantă o reprezintă faptul că politicile de
reducere a efectelor negative, care sunt controversate încă în
anumite țări, câștigă teren într-un număr tot
mai mare de alte țări în care sunt considerate ca fiind o
modalitate eficientă de reducere a bolilor legate de consumul de droguri, a
dezordinii sociale și a mortalității.
Raportul furnizează, de asemenea, analize privind bazele economice ale
piețelor drogurilor ilicite la nivel global, inclusiv estimări ale
costurilor de producție și ale valorii adăugate de-a lungul
întregii filiere a traficului, de la producția inițială
până la vânzarea finală cu amănuntul.  Este
analizată distribuția veniturilor în cadrul tuturor
părților implicate în comerțul cu droguri, în care doar
o minoritate relativ redusă realizează probabil câștiguri
semnificative. 
În final, una din constatările cele mai importante ale studiului
evidențiază deficiențele sistemului internațional de
culegere a datelor și a informațiilor privind problema drogurilor la
nivel mondial. UE a investit sume de bani considerabile în dezvoltarea
în continuare a activităților sale de monitorizare a consumului
de droguri prin intermediul Observatorului European pentru Droguri și
Toxicomanie (OEDT), însă aceste mecanisme de informare nu sunt cu
adevărat funcționale pe plan mondial. 
Raportul elaborat pe baza studiului va fi pus la dispoziția
participanților la reuniunea la nivel înalt privind stupefiantele
(CND) și va fi prezentat marți 10 martie la ora 14 de către dl
Lars-Erik Lundin (Șeful delegației UE din Viena) și dl Carel
Edwards (Șeful unității Politici antidrog din cadrul DG JLS), cu
ocazia unei conferințe de presă la sediul delegației UE din
Viena, situat la adresa Argentinierstrasse 26/intersecția cu
Taubstummengasse, sala de reuniuni de la mezanin, A-1040 Viena (Metro U1,
ieșirea Taubstummengasse). Persoană de contact : Anne-Marie
Huber, telefon +43.1.51618329 sau + 43.699.1966579.
Raportul poate fi consultat la adresa:
http://ec.europa.eu/justice_home/doc_centre/drugs/doc_drugs_intro_en.htm
