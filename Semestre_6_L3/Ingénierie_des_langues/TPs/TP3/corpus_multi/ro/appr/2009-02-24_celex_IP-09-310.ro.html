IP/09/310
Bruxelles, 24 februarie 2009Ca răspuns la criza financiară,
Comisia mărește flexibilitatea fondurilor structuraleCa răspuns la criza financiară
și economică, comisarul pentru politică
regională, Danuta Hübner, a anunțat luarea unei serii de decizii
de către Comisia Europeană, destinate să acorde mai multă
flexibilitate statelor membre în utilizarea fondurilor structurale.
Modificările vor viza prelungirea termenului pentru țările UE de
folosire a alocărilor aferente perioadei de finanțare 2000-2006
și garantarea faptului că fiecare euro disponibil poate fi folosit cu
o eficiență maximă. 
Comentând cu privire la deciziile de prelungire a termenului pentru
proiecte și plăți cu șase luni, până la 30 iunie
2009, comisarul Hübner a declarat: „Depunem toate eforturile
pentru a asigura cheltuirea în mod eficient a fiecărui euro din cadrul
fondurilor structurale. Suntem în curs de adaptare a politicii de coeziune
pentru a face față noilor realități economice și pentru
a permite statelor membre să optimizeze investițiile UE ca un remediu
excelent împotriva crizei.” 
Prelungirea termenului pentru patru fonduri structurale
În urma unei invitații din partea Comisiei, statele membre au cerut
o prelungire a perioadei de eligibilitate pentru finanțarea a 385 din cele
555 programe ale politicii de coeziune corespunzătoare perioadei 2000-2006,
în cazul în care fondurile nu au fost utilizate în
întregime. Prelungirea perioadei de eligibilitate vizează cele patru
fonduri structurale existente la acel moment: Fondul european de dezvoltare
regională (FEDR), Fondul social european (FSE), Fondul european de
orientare și garantare agricolă (FEOGA) și Instrumentul financiar
pentru orientarea pescuitului (IFOP).
Flexibilitatea va permite statelor membre și regiunilor să
implementeze și să finalizeze mai multe proiecte pe teren. Comisia le
îndeamnă să se concentreze asupra sectoarelor și
măsurilor cu rentabilitate ridicată, precum investițiile în
eficiența energetică pentru a crea locuri de muncă ecologice
și pentru a economisi energie și acțiunile de sprijinire a
tehnologiilor curate pentru a impulsiona sectoare cum ar fi construcțiile
și industria de autovehicule.
De cinci ori mai multă flexibilitate
Comisia a adoptat, de asemenea, o măsură pentru a acorda statelor
membre și regiunilor mai multă flexibilitate în alocarea
finanțării pentru diverse priorități. Până în
momentul de față, autoritățile de management au dispus de o
marjă de flexibilitate de 2% în cazul în care doreau să
transfere fonduri între așa-numitele „axe prioritare” care
desemnează domeniile strategice de cheltuieli ale fiecărui program
operațional al politicii de coeziune. 
„Situația în care ne aflăm în prezent este
foarte diferită de mediul economic din 2000, când
prioritățile erau convenite. Având în vedere
circumstanțele excepționale cu care se confruntă statele membre,
Comisia a decis creșterea de cinci ori a marjei de flexibilitate între
priorități, de la 2 la 10%. Această creștere va permite
statelor membre să direcționeze fondurile rămase către
domeniile în care impactul acestora este cel mai ridicat”, a
comentat comisarul Hübner.
Notă pentru redactori
Comisia analizează toate posibilitățile de creștere
și de accelerare a investițiilor comunitare, precum și de
facilitare a transferurilor financiare către statele membre și, prin
urmare, către beneficiarii finali ai fondurilor structurale. În acest
context, s-au adoptat sau sunt în curs de adoptare mai multe propuneri
legislative și măsuri fără caracter legislativ privind
atât perioadele de programare anterioare, cât și cele actuale
(2007-2013) (a se vedea MEMO/08/740).
Valoarea totală a finanțării alocate statelor membre în
perioada bugetară 2000-2006 s-a ridicat la 257 miliarde EUR. Până
în prezent, s-au plătit 225 miliarde EUR &#8211; și
anume 87,5% din valoarea totală. Statele membre pot efectua acum
plăți aferente acestei perioade până la data de 30 iunie
2009. În majoritatea cazurilor, termenul pentru plățile
corespunzătoare Fondului de coeziune pentru perioada 2000-2006 este
sfârșitul lui 2010.
http://ec.europa.eu/regional_policy/funds/recovery/
