IP/09/ 1666   Bruxelles, 3 noiembrie 2009   Antitrust:  Comisia lansează o consultare privind proiectul de orientări pentru schema de debitare directă în cadrul zonei unice de plăți în euro (SEPA)            Comisia Europeană a invitat părțile interesate să prezinte comentarii privind un document de lucru al Comisiei care își propune să ofere orientări suplimentare participanților la schema de debitare directă SEPA (SDD), pentru a se asigura că acordurile colective de finanțare aplicate în cadrul acestei scheme sunt conforme cu normele în materie de concurență din Tratatul CE. Schema SDD, lansată de către Consiliul European al Plăților (EPC) la 2 noiembrie 2009, permite consumatorilor și întreprinderilor, pentru prima dată, să utilizeze un sistem pan-european de operațiuni transfrontaliere de debitare directă. Documentul de lucru vine în completarea indicațiilor privind normele de concurență deja prevăzute în Regulamentul (CE) nr. 924/2009 al Parlamentului European și al Consiliului privind plățile transfrontaliere (a se vedea   IP/09/637   ), precum și în comunicatul de presă și declarațiile comune ale Comisiei / Băncii Centrale Europene din septembrie 2008 și martie 2009 (a se vedea   IP/08/1290   și   IP/09/468   ). Comentariile pot fi depuse până la 14 decembrie 2009. Consultarea publică reflectă angajamentul Comisiei de a purta un dialog strâns în continuare cu toate părțile interesate relevante. În urma acestor consultări, Comisia poate decide, dacă este cazul, să adopte orientări finale.  Comisarul pentru Concurență, Neelie Kroes a declarat: „Astăzi oferim un plus de claritate tuturor părților interesate, astfel încât schema de debitare directă SEPA să fie bine echipată în vederea dezvoltării sale cu succes. SEPA ar trebui să aducă beneficii reale pentru consumatorii și întreprinderile din Europa, dar este important ca aceasta să fie în conformitate cu normele în materie de concurență, astfel încât beneficiile să poată fi realizate pe deplin, fără efecte adverse asupra clienților băncilor. Comisia așteaptă cu nerăbdare să primească comentarii de la părțile interesate, care să contribuie la aprofundarea analizele noastre".  Documentul de lucru al Comisiei se axează pe principii generale referitoare la acordurile privind comisioanele interbancare multilaterale („CIM”), aplicate pe baza fiecărei tranzacții și care privesc tranzacțiile care nu pot fi executate în mod corespunzător (de exemplu, pentru că nu există fonduri suficiente în contul plătitorului sau pentru că numărul de cont este greșit - așa-numitele tranzacții „R”), precum și modalitățile de plată alternative. Ar trebui să fie posibilă realizarea mai multor evaluări detaliate pe baza comentariilor de la părțile interesate cu privire la:   posibile mecanisme colective de finanțare în funcție de situațiile specifice din cadrul pieței naționale;   impactul probabil al cadrului general privind schemele de autorizare a debitării directe pe care Comisia intenționează să îl elaboreze; și   prețul sau calitatea SDD, comparativ cu sistemele naționale curente de debitare directă.    Principalul mesaj din cadrul documentului de lucru al Comisiei este că, în această etapă, opinia preliminară a Comisiei rămâne cea conform căreia un CIM stabilit în mod colectiv pe baza fiecărei tranzacții nu ar fi în conformitate cu articolul 81.  Cu toate acestea, în principiu, pot exista diferite obiective de eficiență pentru un acord colectiv privind comisioanele multilaterale aplicate tranzacțiilor „R” în cazul în care acestea sunt concepute în mod adecvat. Astfel de obiective de eficiență, în cazul în care sunt justificate în mod corespunzător, ar putea permite Comisiei să găsească un sistem colectiv pentru tranzacțiile „R”, în conformitate cu articolul 81. Istoricul dosarului       SEPA   (zona unică de plăți în euro), este o inițiativă a industriei bancare europene, cu sprijinul Comisiei și al Băncii Centrale Europene, care urmărește să creeze o zonă integrată de plăți în euro și să asigure că plățile transfrontaliere sunt la fel de ușor de efectuat și de eficiente ca cele interne.  SEPA cuprinde transferuri de viramente, carduri de plată și debitarea directă. Cu ajutorul noii scheme SDD, clienții băncilor și alți furnizori de servicii de plată vor fi capabili, pentru prima dată, să efectueze debitări transfrontaliere directe din și către conturi bancare în oricare din cele 32 de țări europene participante la SEPA (UE, Norvegia, Elveția, Islanda, Liechtenstein și Monaco) pentru a plăti facturi recurente cum ar fi: chirie, împrumuturi ipotecare, facturi pentru electricitate și de telefon și abonamente de presă. SDD poate fi, de asemenea, folosită pentru plăți prin debitare directă la nivel național și, de-a lungul timpului, toate debitările directe în euro vor migra probabil către noua schemă SDD.           Deoarece SEPA implică încheierea de acorduri între (potențiale) părți concurente, acordurile colective de finanțare aplicate în cadrul SDD trebuie să fie conforme cu normele în materie de concurență din Tratatul CE. În acest sens,   Regulamentul 924/2009   privind plățile transfrontaliere în Comunitate prevede acordarea unei perioade de tranziție pentru mecanismele colective de taxare interbancară pe baza fiecărei tranzacții până la 31 octombrie 2012 (a se vedea   IP/09/637   ). Securitatea juridică și clarificările prevăzute de Regulamentul 924/2009 pentru perioada de tranziție ar trebui să faciliteze lansarea noii scheme SDD și migrarea băncilor către aceasta. În ceea ce privește modalitățile de finanțare pe termen lung, declarația comună a Comisiei și a BCE din 24 martie 2009 prevede în mod clar că „ un comision interbancar multilateral (CIM) general, aplicat fiecărei tranzacții, în cadrul operațiunilor de debitare directă nu pare a fi justificat din motive de eficiență, fie pentru tranzacțiile naționale, fie pentru cele transfrontaliere și, prin urmare, nu este compatibil cu normele antitrust ale UE "(a se vedea   IP/09/468   ). Pentru textul integral al documentului de lucru al Comisiei, a se vedea:    http://ec.europa.eu/competition/sectors/financial_services/SEPA_working_document.pdf     Termenul limită pentru comentarii este 14 decembrie 2009, înainte de încheierea programului. Pentru detalii suplimentare privind SEPA, a se vedea:    http://ec.europa.eu/internal_market/payments/sepa/index_en.htm      http://ec.europa.eu/competition/sectors/financial_services/banking.html
