IP/09/594
Bruxelles, 20 aprilie 2009Consumatori: raportul anual RAPEX pe
2008 arată o creștere a numărului de produse periculoase
detectateNumărul de produse de
consum periculoase retrase de pe piața UE a crescut cu 16% în 2008
în comparație cu 2007, astfel cum arată astăzi raportul
anual al Comisiei privind sistemul comunitar de alertă rapidă pentru
produse nealimentare periculoase („RAPEX”).
Această creştere de la 1 605 de notificări în 2007 la 1 866
anul trecut arată o creştere substanţială şi în
2008 a capacităţii sistemului RAPEX, ca urmare a unei investiţii
substanţiale de resurse şi formare profesională din partea
Comisiei Europene şi a statelor membre. De asemenea, întreprinderile
europene îşi privesc cu o mai mare seriozitate
responsabilităţile din domeniul siguranţei produselor de consum
şi sunt mai dispuse să îşi retragă produsele nesigure
de pe piaţă. Jucăriile și articolele de puericultură
(cum ar fi bicicletele, premergătoarele, pătuțurile și
suzetele), produsele electrice și autovehiculele au fost produsele cel mai
frecvent notificate în 2008. Numărul de notificări referitoare la
produse de origine chineză trimise prin intermediul RAPEX a crescut (de la
52% în 2007 la 59% la 2008). Acest fapt trebuie considerat drept o
consecință a atenției sporite acordate de autoritățile
de supraveghere a pieței unor categorii de produse cunoscute pentru gradul
ridicat de risc pe care îl prezintă. 
Comisarul pentru protecția consumatorilor, Meglena Kuneva, a declarat:
„Acest raport transmite mesajul foarte clar că nu există loc de
complezenţă atunci când este vorba despre siguranţă.
Cea mai importantă provocare pentru 2009 este de a ne asigura că
siguranța produselor nu este neglijată în această
perioadă de criză financiară, că întreprinderile
continuă să își respecte obligațiile față de
consumatori și că statele membre alocă suficiente resurse pentru
controlul aplicării legislației. Siguranţa nu e un lux. Acest
raport stabileşte cu claritate provocările semnificative cărora
trebuie să le facem faţă şi transmite un semnal clar că
nu există loc pentru reduceri de cost sau superficialitate atunci când
este vorba despre siguranţă. Dimpotrivă, în perioade de
criză economică, atunci când preţul devine un factor foarte
important în felul în care consumatorii îşi
repartizează cheltuielile, trebuie să ne intensificăm eforturile
şi să menţinem vigilenţa la un nivel deosebit de
ridicat.”
Numărul de produse periculoase notificate continuă să
crească
Numărul total de notificări transmise prin intermediul sistemului
RAPEX a crescut treptat din 2004 (când directiva privind siguranța
generală a produselor, care constituie temeiul juridic pentru RAPEX, a fost
transpusă în legislația națională a statelor membre).
În acest al cincilea an de existență a sistemului, numărul
de notificări a crescut de patru ori, de la 468 (în 2004) la 1 866
(în 2008). În 2008, numărul de notificări a crescut cu 16%
în comparație cu 2007. 
Creșterea numărului de notificări RAPEX poate fi
atribuită unei aplicări mai eficiente a legislației în
materie de siguranță a produselor de către autoritățile
naționale, unei mai mari sensibilizări a întreprinderilor cu
privire la obligațiile care le revin, unei cooperări intensificate cu
țările terțe și acțiunilor de constituire de
rețele între statele membre coordonate de Comisia Europeană.
Toate țările contribuie la sistemul RAPEX
Toate țările UE au participat la sistemul RAPEX prin detectarea
și notificarea de noi produse periculoase și prin asigurarea unor
acțiuni de monitorizare adecvate în ceea ce privește
informațiile primite. Douăsprezece dintre ele și-au intensificat
ulterior activitățile în cadrul sistemului și au notificat
mai multe produse periculoase decât în 2007. Țările care au
trimis cele mai multe notificări au fost Germania (205 notificări),
Spania (163 de notificări), Slovacia (140 de notificări), Grecia (132
de notificări) și Ungaria (129 de notificări). Notificările
trimise de aceste țări reprezintă 50% din toate notificările
cu privire la produse care prezintă un risc major transmise prin
intermediul sistemului.
Jucăriile, aparatele electrice și autovehiculele sunt primele pe
listă
Jucăriile (498 de notificări), aparatele electrice (169 de
notificări) și autovehiculele (160 de notificări) au reprezentat
53% din toate notificările din anul 2008 referitoare la produse care
prezintă un risc major. Aceste rezultate corespund rezultatelor sistemului
RAPEX din 2007. Produsele textile, inclusiv articolele de
îmbrăcăminte (cu 140 de notificări), au devenit, în
2008, a patra categorie de produse notificată cu cea mai mare
frecvență prin intermediul RAPEX.
Creșterea numărului de notificări cu privire la produse de
origine chineză 
În total, 909 notificări cu privire la produse care prezentau un
risc major trimise prin intermediul sistemului RAPEX în 2008 s-au referit
la produse fabricate în China. Numărul de produse de origine
chineză notificate prin intermediul RAPEX a crescut de la 52% în 2007,
la 59% în 2008. Această tendință ascendentă ar trebui
văzută în contextul unui număr de factori, cum ar fi:
creșterea importurilor de produse din China către UE, orientarea
acțiunilor de aplicare a legislației întreprinse la nivel
național către produsele de origine chineză, cooperarea mai
eficientă între UE și China. 
Raportul arată că autoritățile chineze adoptă,
într-o măsură tot mai mare, măsuri restrictive pe piața
națională, pe baza informațiilor RAPEX furnizate prin intermediul
aplicației „RAPEX-CHINA” (creată în septembrie 2006).
Măsurile de corecţie luate de către autorităţile
chineze sunt communicate Comisiei pe baza unui sistem de raportare
trimestrială introdus în 2007. De la crearea aplicației, AQSIQ a
investigat 669 de notificări RAPEX. În 352 de cazuri (53%) anchetele
au dus la adoptarea de măsuri preventive sau restrictive (de exemplu
interdicţii/oprire a exportului, supraveghere întărită a
fabricantului/exportatorului chinez) fie de către AQSIQ, fie în mod
voluntar, de către fabricantul/exportatorul chinez.
Pentru mai multe informații, a se vedea: MEMO/09/167
și http://ec.europa.eu/consumers/safety/rapex/index_en.htm
