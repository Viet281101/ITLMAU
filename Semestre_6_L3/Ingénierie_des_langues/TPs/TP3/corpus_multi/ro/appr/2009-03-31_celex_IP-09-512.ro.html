IP/09/512
Bruxelles, 31 martie 2009Cereri de proiecte TEN-T 2009: Circa 1
miliard de euro disponibili pentru finanțarea rețelei transeuropene de
transport (TEN-T)Comisia Europeană a lansat astăzi
Cererile de proiecte TEN-T 2009, punând la dispoziție aproximativ 1
miliard de euro pentru finanțarea proiectelor de infrastructură
europeană de transport. Cererile de proiecte de anul acesta
includ o cerere de proiecte în valoare de 500 milioane de euro,
în cadrul Planului european de redresare economică al Comisiei, care
vizează impulsionarea economiei europene prin accelerarea
investițiilor în infrastructură. În plus, vor mai exista
oportunități de finanțare în cadrul Programului anual TEN-T
și al Programului multianual, ale căror priorități în
această cerere de proiecte includ Autostrăzile mării, Sistemele
inteligente de transport pentru sectorul rutier și Sistemul european de
gestionare a traficului feroviar (ERTMS). Agenția Executivă pentru
Rețeaua Transeuropeană de Transport (AE TEN-T), care gestionează
implementarea tehnică și financiară a programului TEN-T,
răspunde de gestionarea cererilor de proiecte și de evaluarea
propunerilor de proiecte depuse, în numele direcției generale -
„mamă”, DG Energie și Transporturi. 
Vice-președintele Comisiei, Antonio Tajani, responsabil cu sectorul
transporturilor, a declarat: „Sunt convins că stimularea cererii
economice printr-un program ambițios pentru infrastructura europeană
este unul din cele mai tangibile și mai eficiente moduri de a răspunde
la criza economică actuală." Acest program este TEN-T și
implementarea lui le va asigura multor Europeni siguranța locului de
muncă în ramuri de activitate importante, precum sectorul
construcțiilor, care este, și a fost dintotdeauna, un angajator
principal, cu o contribuție majoră la PIB. Din acest motiv, Comisia a
hotărât să prevadă, în cadrul Planului european de
redresare economică, fonduri în valoare de 500 de milioane de euro, ca
parte din oportunitățile de finanțare TEN-T. 
Cererile de proiecte de anul acesta au fost stabilite în cadrul a trei
programe de lucru distincte: 
1. În cadrul Planului european de redresare economică, s-au
prevăzut fonduri în valoare de 500 milioane de euro, pentru a
răspunde la criza economică și financiară cu care se
confruntă Europa. Acest program ad hoc de lucru, adoptat anul
acesta, susține lucrări care pot începe în 2009 sau în
2010 și care pot fi implementate în mare parte pe durata acestor doi
ani. 
2. Programul multianual de lucru vizează finanțarea
principalelor priorități ale rețelei TEN-T. Cererea de proiecte
de anul acesta se concentrează asupra următoarelor trei domenii:Autostrăzile mării (Proiect prioritar TEN-T nr. 21), care
oferă alternative viabile la drumurile aglomerate prin redirecționarea
transportului de marfă spre rutele maritime: maximum 30 de milioane de
euro
Sistemul european de gestionare a traficului feroviar (ERTMS), care
armonizează sistemele europene de semnalizare feroviară: maximum 240
de milioane de euro
Sistemele inteligente de transport pentru sectorul rutier (drumurile ITS),
care folosesc integrarea tehnologiei informației și de
comunicațiilor pentru crearea unui transport rutier mai eficient și
mai sigur: maximum 100 de milioane de euro3. Programul anual
flexibil de lucru (140 de milioane de euro) completează eforturile
depuse în cadrul programului multianual de lucru. Acesta include
suma de 60 de milioane de euro pentru Instrumentul de garantare a
împrumuturilor, care reprezintă contribuția anuală a
Comisiei. Ea va fi pusă la dispoziția Băncii Europene de
Investiții (BEI). 
Potențialii candidați sunt invitați să depună
propunerile de proiecte până la data de 15 mai 2009. Acestea vor fi
evaluate în funcție de relevanța lor pentru
prioritățile TEN-T și pentru obiectivele politice, de
scadența lor, de impactul lor, în special asupra mediului, și de
calitatea lor în ceea ce privește exhaustivitatea, claritatea,
viabilitatea și coerența.
AE TEN-T intenționează, de asemenea, să găzduiască o
„Zi de informare” în data de 22 aprilie 2009, la Bruxelles,
ocazie cu care se vor furniza mai multe informații privind Cererea de
proiecte și procesul de evaluare.  
Pentru informații suplimentare, vă rugăm să vizitați
site-ul http://ec.europa.eu/tentea
 sau să scrieți la adresa TENT-AGENCY@ec.europa.eu.
