IP/09/696
Bruxelles, 4 mai 2009Guvernanța internetului:
comisarul european Reding solicită privatizarea integrală
și răspunderea deplină a ICANN începând cu
1 octombrieÎntr-o înregistrare video publicată
pe site-ul său în această dimineață, Viviane Reding,
comisarul european pentru societatea informațională și media, a
cerut o mai mare transparență și răspundere în ceea ce
privește guvernanța internetului începând cu 1
octombrie 2009. Deciziile-cheie în materie de guvernanță a
internetului, referitoare, de exemplu, la domeniile de nivel superior și
administrarea repertoarului principal al internetului, sunt în prezent
luate de către ICANN (Internet Corporation for Assigned Names and Numbers),
o companie privată cu scop nelucrativ având sediul în California.
Până în acest moment, ICANN și-a desfășurat
activitatea în temeiul unui acord încheiat cu departamentul de
comerț al SUA. Acest acord expiră însă la 30 septembrie anul
acesta. În ceea ce privește etapa următoare, comisarul Reding a
expus astăzi un nou model de guvernanță în materie de
internet. Acest model prevede privatizarea integrală și
răspunderea deplină a ICANN, existența unui organism juridic
independent, precum și a unui așa-numit „G12 pentru
guvernanța internetului” - un forum multilateral în cadrul
căruia guvernele pot discuta despre strategia generală în materie
de guvernanță a internetului, precum și despre aspecte privind
securitatea. 
„Sunt convinsă că Președintele Obama va avea curajul,
înțelepciunea și respectul care se impun față de
caracterul global al internetului și că în septembrie va crea
condițiile necesare pentru o nouă formă de guvernanță a
internetului - mai responsabilă, mai transparentă, mai
democratică și mai multilaterală”, a declarat comisarul
european Viviane Reding în înregistrarea video din această
dimineață. „Acum este momentul să acționăm,
iar Europa va fi gata să îl sprijine pe Președintele Obama
în eforturile sale.” 
Reding a subliniat faptul că „momentul adevărului îl
va constitui data de 30 septembrie anul acesta, dată la care expiră
actualul acord dintre ICANN și guvernul american. Astfel se creează
condițiile pentru o privatizare integrală a ICANN și se
ridică totodată problema autorității în fața
căreia va trebui să răspundă ICANN începând cu 1
octombrie.”
ICANN are ca obiect de activitate unele dintre cele mai sensibile aspecte
în materie de guvernanță a internetului, cum ar fi domeniile de
nivel superior sau administrarea sistemului de adrese internet care asigură
conexiunea a milioane de computere. ICANN a fost înființat în
1998 în California, în temeiul unui acord cu guvernul SUA.
„Responsabilizarea ICANN este indispensabilă”, a
declarat Reding. „Decizia administrației Clinton de a privatiza
progresiv sistemul de nume de domeniu și de adrese de internet a fost una
corectă. Pe termen lung, nu este justificabil ca un serviciu public al unei
singure țări să dețină dreptul de supraveghere a unei
funcții a internetului utilizată de sute de milioane de oameni din
întreaga lume.”
De asemenea, Comisarul Reding a prezentat modalitatea în care ar putea
fi pus la punct, începând cu 30 septembrie, un nou model de
guvernanță a internetului. Acesta ar putea include în special
următoarele:Un ICANN complet privatizat și independent, care să
respecte cele mai înalte standarde ale guvernanței corporative,
în special cele privind transparența financiară și
răspunderea internă, și care să facă obiectul unei
revizuiri eficiente din punct de vedere juridic.
Un forum multilateral, în cadrul căruia guvernele să
poată aduce în discuție aspecte legate de strategia generală
de guvernanță a internetului, cum ar fi acel așa-numit
„G12 pentru guvernanța internetului” – un grup
neoficial de reprezentanți ai guvernelor, care să se reunească de
cel puțin două ori pe an și care să fie în
măsură să adopte cu majoritate de voturi recomandări
adresate ICANN, dacă va fi cazul. Un astfel de grup ar putea reacționa
rapid în cazul unor amenințări la adresa stabilității,
securității și caracterului deschis al internetului. Pentru a
avea un caracter geografic echilibrat, acest „G-12 pentru guvernanța
internetului” ar trebui să includă câte doi
reprezentanți din America de Nord, America de Sud, Europa și Africa,
trei reprezentanți din Asia și Australia, precum și pe
Președintele ICANN, ca membru fără drept de vot.
Organizațiilor internaționale cu competențe în acest domeniu
li s-ar putea acorda statut de observator.În data de 6 mai,
Comisia Europeană va găzdui la Bruxelles o primă audiere
publică cu scopul de a oferi comunității europene a internetului
oportunitatea de a-și face cunoscute așteptările cu privire la
viitorul guvernanței internetului.
Istoric
Timp
de mulți ani, Uniunea Europeană a jucat un rol important în
cadrul discuțiilor privind guvernanța internetului. Comisia
Europeană a solicitat în mod repetat crearea unui sistem de
guvernanță a internetului care să se afle în totalitate
în responsabilitatea sectorului privat, fără o intervenție
din partea guvernului în ceea ce privește administrarea de zi cu zi a
internetului (a se vedea IP/06/1297)
și a sprijinit un dialog politic deschis între toate părțile
interesate privind guvernanța și dezvoltarea internetului (IP/06/1491).
De asemenea, Comisia Europeană participă la reuniunile Comitetului Guvernamental Consultativ din
cadrul ICANN (Internet Corporation for Assigned Names and Numbers), al
cărui obiectiv principal este consilierea ICANN cu privire la aspectele de
politică publică ale activităților sale de coordonare.
Mesajul video al comisarului Reding este disponibil la adresa:
http://ec.europa.eu/commission_barroso/reding/video/index_en.htmInformații suplimentare despre audierea publică referitoare la
guvernanța internetului, organizată de Comisia Europeană în
data de 6 mai la Bruxelles, vor fi disponibile la următoarea adresă
web:
http://ec.europa.eu/information_society/policy/internet_gov/index_en.htm
