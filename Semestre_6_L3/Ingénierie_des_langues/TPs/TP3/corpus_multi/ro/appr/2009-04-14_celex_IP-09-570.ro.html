IP/09/570
Bruxelles, 14 aprilie 2009Telecomunicații: Comisia
demarează împotriva Regatului Unit procedura pentru
încălcarea dreptului comunitar la viața privată și la
protecția datelor personaleComisia a deschis o procedură privind
încălcarea legislației comunitare împotriva
Regatului Unit după o serie de plângeri din partea utilizatorilor
britanici de internet și după un intens schimb de comunicări cu
autoritățile britanice cu privire la folosirea „Phorm”, o
tehnologie de publicitate comportamentală, de către furnizorii de
servicii internet. Procedura abordează mai multe probleme legate de modul
în care Regatul Unit aplică normele UE privind intimitatea online
și protecția datelor cu caracter personal. Conform acestor norme,
țările UE au obligația să asigure, printre altele,
confidențialitatea comunicațiilor, interzicând interceptarea
și supravegherea acestora fără acordul utilizatorului. Problemele
au ieșit la iveală în cursul unei anchete a Comisiei asupra
măsurilor luate de autoritățile britanice ca răspuns la
plângerile utilizatorilor de internet în legătură cu
Phorm.
„Tehnologiile de felul publicității comportamentale pe
internet pot fi utile pentru întreprinderi și consumatori, dar trebuie
folosite în conformitate cu normele UE. Aceste norme au rolul de a proteja
viața privată a cetățenilor și toate statele membre
trebuie să le aplice cu strictețe”, a declarat comisarul
european pentru telecomunicații, Viviane Reding. „Urmărim
cazul Phorm de mai multă vreme și am ajuns la concluzia că modul
în care Regatul Unit implementează unele aspecte ale normelor UE cu
privire la confidențialitatea comunicațiilor ridică unele
probleme. Fac apel la autoritățile britanice să-și modifice
legile naționale și să ia măsuri pentru ca
autoritățile naționale să dispună de
împuternicirea necesară și de sancțiunile adecvate pentru a
pune în aplicare legislația UE privind confidențialitatea
comunicațiilor. Regatul Unit va putea astfel să dea o replică mai
viguroasă noilor provocări de tipul celor care au apărut în
cazul Phorm, care amenință intimitatea online și protecția
datelor cu caracter personal. Totodată, consumatorii britanici vor naviga
mai liniștit pe internet, primind această asigurare că viața
lor privată și datele lor personale sunt protejate.”
Începând din aprilie 2008, Comisia a primit mai multe
întrebări din partea unor cetățeni britanici și a unor
reprezentanți britanici în Parlamentul European neliniștiți
de utilizarea tehnologiei de publicitate comportamentală, cunoscută
sub numele de „Phorm”, de către furnizorii de servicii internet
din Regatul Unit. Tehnologia Phorm operează prin analizarea permanentă
a navigării pe internet clienților pentru a afla ce îi
interesează și a le servi apoi reclame pe profilul lor atunci
când vizitează anumite site-uri web. 
În aprilie 2008, operatorul britanic în domeniul
telecomunicațiilor fixe, BT, a admis că, în 2006 și 2007, a
experimentat Phorm fără a-și informa clienții implicați
în această probă.  În perioada octombrie-decembrie 2008, BT
a testat din nou tehnologia, clienții fiind invitați să participe
de această dată.  Experimentele efectuate de BT au dat naștere la
o serie de plângeri adresate autorității britanice pentru
protecția datelor, ICO (Information Commissioner's Office), și
poliției britanice.
Din iulie 2008, Comisia a trimis mai multe scrisori autorităților
din Regatul Unit, pentru a afla cum au implementat normele UE
corespunzătoare în cazul Phorm. După ce a analizat
răspunsurile primite, Comisia a conchis, cu îngrijorare, că
există probleme structurale în modul în care Regatul Unit a pus
în aplicare normele UE care asigură confidențialitatea
comunicațiilor.
În conformitate cu legile britanice, pe care le aplică poliția
din Regatul Unit, interceptarea comunicațiilor este un delict,  dar
caracterul infracțional se limitează la interceptările
„intenționate”.  Mai mult, conform acestei legi, interceptarea
este, de asemenea, considerată legală când cel care o
practică are „motive rezonabile de a crede” că deține
consimțământul celui interceptat.  Un alt motiv de
îngrijorare pentru Comisie îl constituie lipsa, în Regatul Unit,
a unei autorități naționale independente de supraveghere care
să se ocupe de aceste interceptări. 
Regatul Unit are la dispoziție un termen de două luni pentru a
răspunde scrisorii de somare care i-a fost expediată astăzi
și care reprezintă prima etapă a procedurii privind
încălcarea dreptului comunitar. În lipsa unui răspuns sau
în cazul în care observațiile prezentate de Regatul Unit nu sunt
satisfăcătoare, Comisia poate lua hotărârea de a emite un
aviz motivat, cea de-a doua etapă a procedurii. În fine, dacă
Regatul Unit persistă în nerespectarea obligațiilor care-i revin
în temeiul legislației UE, Comisia va deferi cazul Curții
Europene de Justiție.
Context
Directiva
UE asupra confidențialității și comunicațiilor
electronice stabilește că statele membre sunt datoare să asigure
caracterul confidențial al comunicațiilor și al datelor de trafic
aferente prin interzicerea interceptării și a supravegherii ilegale,
exceptând cazurile în care utilizatorii își dau
consimțământul [articolul 5 alineatul (1) din Directiva
2002/58/CE]. Conform Directivei UE privind protecția datelor,
consimțământul utilizatorului trebuie să fie acordat în
mod liber, specific și în cunoștință de cauză
[articolul 2 litera (h) din Directiva
95/46/CE]. Mai mult, articolul 24 din aceeași directivă
precizează că statele membre au obligația de a stabili
sancțiuni adecvate în caz de încălcare, iar articolul 28
prevede că supravegherea punerii în aplicare a directivei trebuie
încredințată unor autorități independente. Aceste
dispoziții din Directiva privind protecția datelor se aplică
și în sfera confidențialității comunicațiilor.
O prezentare detaliată a procedurilor privind încălcarea
dreptului comunitar în domeniul telecomunicațiilor este
accesibilă la: 
http://ec.europa.eu/information_society/policy/ecomm/implementation_enforcement/infringement/
