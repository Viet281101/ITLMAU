IP/09/ 1896  Bruxelles, 9 decembrie 2009 Peste 1,5 miliarde EUR pentru 15 proiecte privind tehnologiile CCS și producerea de energie eoliană în largul mării aprobate de Comisie pentru susținerea redresării economice în Europa  Comisia a aprobat astăzi 15 proiecte din domeniul energiei care vor contribui în mod semnificativ la redresarea economică a UE, ducând la creșterea siguranței aprovizionării cu energie și la reducerea substanțială a emisiilor de CO2 ale acesteia.  Prin decizia de astăzi, Comisia acordă un miliard de euro pentru șase proiecte de captare și stocare a dioxidului de carbon și 565 milioane EUR pentru nouă proiecte de amplasare de centrale eoliene în largul mării.  Andris Piebalgs, comisarul pentru energie, a declarat:  „Prin această decizie Comisia a pus bazele dezvoltării a două importante tehnologii durabile care vor juca un rol esențial în combaterea schimbărilor climatice. Această decizie extraordinară a Comisiei constituie nu numai un stimulent pentru economie și ocuparea forței de muncă, ci și un sprijin pentru tehnologiile energetice inovatoare care pot crea mai multe locuri de muncă și contribui la creșterea economică în viitor.”  Prin promovarea tehnologiei de captare și stocare a carbonului (CCS) Comisia afirmă importanța pe care continuă să o aibă energia pe bază de combustibili fosili și necesitatea trecerii la un sistem energetic cu emisii reduse de carbon.  Proiectele de amplasare de centrale eoliene în largul mării stimulează dezvoltarea și consolidarea în Europa a unei industrii eoliene în larg competitive și creează un număr important de locuri de muncă ecologice.  Proiectele privind tehnologiile energetice inovatoare care au fost premiate vor contribui la îndeplinirea, până în anul 2020 și în viitor, a obiectivelor cu caracter obligatoriu privind reducerea emisiilor de gaze cu efect de seră și sursele de energie regenerabilă.  Decizia cu privire la aceste 15 proiecte este prima etapă spre utilizarea avantajoasă a sumei de aproape patru miliarde de euro rezervate în mai 2009 de EU pentru proiecte energetice în vederea susținerii redresării economice.  Acordul decisiv cu privire la Programul energetic european pentru redresare din luna mai preconiza sprijin financiar din partea Uniunii Europene pentru proiectele energetice din domeniul CCS, al energiei eoliene produse în larg și al infrastructurii pentru gaz și energie electrică.  Procedurile pentru proiectele privind infrastructura sunt încă curs de derulare.  Se așteaptă ca decizia să fie adoptată în februarie 2010.  Documentul   MEMO/09/542   ,   MEMO/09/543    oferă o descriere mai detaliată a proiectelor pentru care s-au acordat fonduri.
