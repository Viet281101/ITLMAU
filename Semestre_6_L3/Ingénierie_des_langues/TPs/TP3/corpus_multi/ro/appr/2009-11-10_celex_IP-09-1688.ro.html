IP/09/1688 Bruxelles, 10 noiembrie 2009 Declarația dlui Paweł Samecki, comisar pentru politică regională, cu privire la raportul anual prezentat de Curtea de Conturi Europeană  Sunt foarte încântat să constat că raportul prezentat azi de Curtea de Conturi Europeană cu privire la situația contabilă din 2008 indică faptul că obținem rezultate pozitive și ne îndreptăm într-o direcție bună.       Clic aici pentru versiunea difuzată public a declarației (doar în engleză)     Comisia depune eforturi susținute pentru a sprijini autoritățile naționale să reducă rata erorilor în proiectele cofinanțate de Uniunea Europeană. Eforturile noastre comune dau roade dar, bineînțeles, putem face mai mult și suntem deciși să facem mai mult. Abordarea noastră este strictă dar este în același timp corectă și echilibrată. Comisia Europeană a lansat anul trecut un plan de acțiune în 37 de puncte având drept obiectiv reducerea ratei erorilor pe termen mediu. Planul nostru, pe care am continuat să-l implementăm în 2009, încorporează o dublă strategie:    sprijinirea autorităților naționale în vederea unei mai bune verificări a eligibilității cheltuielilor aferente diferitelor proiecte înainte ca ele să transmită cererile de plată către Comisia Europeană; și   adoptarea mai rapidă a unor măsuri mai stricte în vederea opririi plăților sau recuperării banilor în situația în care statele membre nu respectă standardele.   Avem o responsabilitate comună în administrarea fondurilor structurale și de coeziune, pentru a asigura eficacitatea controalelor financiare efectuate de statele membre și recuperarea oricăror fonduri incorect solicitate. Cu alte cuvinte, planul nostru de acțiune vizează protejarea banilor contribuabililor din UE.  Anul acesta, până în prezent, am recuperat 629 de milioane de EUR reprezentând plăți incorect solicitate. Estimăm că vom recupera încă o jumătate de miliard de EUR până la sfârșitul anului 2009. Aceste sume se adaugă celei de 1,5 miliarde de EUR reprezentând corecții financiare efectuate în 2008. Aceste sume recuperate, sau corecții financiare după cum sunt cunoscute, indică hotărârea de care dă dovadă Comisia în a corecta erorile importante.  Raportul prezentat azi de Curtea de Conturi Europeană estimează că 11 % din fondurile pe care le-am transferat statelor membre pentru proiecte aferente politicii de coeziune nu ar fi trebuit solicitate sau virate.   Această rată de eroare este prea mare. Dar nu vă lăsați induși în eroare prin a considera că o rată de eroare de 11 % înseamnă că nu putem da socoteală pentru 11 % din bugetul UE destinat coeziunii sau că banii au dispărut într-o gaură neagră.  În toate cazurile în care s-au efectuat plăți eronate, Comisia s-a mobilizat în vederea recuperării fondurilor - chiar și în cazul când această activitate poate consuma mult timp. Desigur, cu toții dorim să vedem diminuarea ratei de eroare în cel mai scurt timp posibil. Sunt încrezător ca aceasta se va întâmpla de îndată ce măsurile pe care le implementăm își vor face efectul pe deplin.  În schimb, erorile trebuie privite într-un context corespunzător. Este important să nu pierdem din vedere situația de ansamblu. Banii pe care îi investim în politica de coeziune aduc beneficii în viața populației, beneficii care au devenit mai evidente în contextul crizei economice și financiare.  Banii ajung acolo unde sunt cel mai mult necesari - în economia reală. Din anul 2000, politica de coeziune a UE a ajutat la crearea a aproximativ 600 000 de locuri de muncă. Ea transformă economiile regionale și naționale prin investiții în modernizarea infrastructurii, în proiecte de îmbunătățire a mediului înconjurător, în întreprinderi mici și în gradul de instruire al populației. Din anul 2000, în cadrul politicii de coeziune au fost cofinanțați peste 100 000 de km de drumuri și autostrăzi noi sau reabilitate, 4 000 de km de cale ferată nouă și s-au modernizat 130 de porturi și peste 30 de aeroporturi. Acest volum de investiții contribuie la o Europă mai competitivă pe piața mondială și la asigurarea unei creșteri sustenabile pe termen lung. Normele de finanțare de care dispunem în prezent sunt juste și proporționate. Ele asigură un echilibru just între efectuarea unor controale de cea mai bună calitate și asigurarea posibilității de a valorifica cât mai bine banii, judecând după beneficiile obținute.  Este adevărat că unele dintre problemele cu care ne confruntăm sunt rezultatul normelor incorect înțelese sau aplicate. Tocmai din acest motiv continuăm să ne concentrăm asupra simplificării normelor și reducerii birocrației. Considerăm că, începând cu anul 2007, aceste simplificări au ajutat la reducerea cu mai mult de 20 % a sarcinii administrative pentru beneficiari. De exemplu, am modificat recent normele noastre pentru a permite utilizarea de plăți forfetare și de plăți unice și nu ne vom limita doar la aceste modificări.   În fine, aș vrea să mă refer la o neînțelegere frecvent întâlnită: cuvântul eroare nu înseamnă fraudă . Atunci când auditorii Curții de Conturi Europene și cei ai Comisiei se referă la erori, acestea înseamnă lipsa respectării condițiilor de primire a finanțării din partea UE.  Frauda înseamnă mult mai mult decât lipsa respectării; înseamnă o înșelăciune deliberată sau cu caracter penal. Conform OLAF, Oficiul European de Luptă Antifraudă, în perioada 2000 – 2008 fraudele suspectate au afectat mai puțin de 0,2  % din plățile efectuate de Comisie în cadrul politicii de coeziune.   Exprimat altfel: 99,8 % din sumele plătite de la bugetul UE în cadrul politicii de coeziune au fost neafectate de fraudă.   Banii UE sunt banii dumneavoastră și puteți conta că la nivelul Comisiei Europene se depun toate eforturile pentru se asigura că până și ultimul euro este protejat și corect utilizat.  Vă mulțumesc.
