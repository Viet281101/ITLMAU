IP/09/674
Bruxelles, 29 aprilie 2009Retribuțiile din sectorul serviciilor
financiare: Comisia stabilește principiile pentru remunerarea acelor
angajați din instituțiile financiare care își asumă
riscuriComisia Europeană a adoptat o recomandare
privind remunerațiile din sectorul serviciilor financiare. Ea
recomandă statelor membre să se asigure că instituțiile
financiare dispun de politici de remunerare pentru personalul ce își
asumă riscuri care să respecte și să promoveze un management
al riscurilor solid și eficient. Recomandarea prezintă unele
orientări privind structura remunerațiilor, procesul de elaborare
și implementare a politicilor de remunerare și rolul
autorităților de supraveghere în procesul de reexaminare a
politicilor de remunerare ale instituțiilor financiare. Comisia a adoptat,
de asemenea, o recomandare privind remunerarea directorilor (a se vedea IP/09/673).
Comisarul pentru piața internă, Charlie McCreevy, a declarat:
„Până în prezent au existat mult prea multe stimulente
vicioase în sectorul serviciilor financiare. Nu este nici logic, nici
sănătos să se plătească stimulente care
încurajează asumarea excesivă de riscuri pentru obținerea
unor câștiguri pe termen scurt. Reprezentanții G20 au fost de
acord că ar trebui implementate noile reguli stricte ale Forumului pentru
Stabilitate Financiară cu privire la schemele de compensare. Comisia
deschide calea în această direcție. Stimulentele ar trebui
să fie condiționate de randamentul pe termen lung la nivelul
întregii instituții. Nivelurile de remunerare ar trebui,
bineînțeles, să se bazeze în continuare pe criterii de
performanță. Însă aceste criterii trebuie să fie
adaptate în funcție de riscuri și să țină seama de
costul capitalului și de lichiditate. Responsabilitatea elaborării
și supravegherii politicilor de remunerare trebuie să îi
revină consiliului de administrație, iar nu să fie delegată
conducerii superioare. De asemenea, în vederea promovării unor bune
practici de remunerare în instituțiile financiare, este necesar
să se accentueze rolul autorităților de supraveghere în
procesul de reexaminare a practicilor de remunerare”.
Recomandarea invită statele membre să adopte măsuri în
patru domenii:Structura plăților: este important ca politicile de
remunerare cu privire la personalul care își asumă riscuri
să respecte și să promoveze un management al riscurilor solid
și eficient. În acest scop, instituțiile financiare ar trebui
să instituie un echilibru adecvat între nivelul salariului de
bază și cel al primei. Plata celei mai importante părți a
primei ar trebui amânată pentru a se putea lua în calcul
riscurile legate de performanța de care depinde prima respectivă pe
întreaga durată a ciclului economic. Criteriile de măsurare a
performanței ar trebui să favorizeze performanța pe termen lung a
instituțiilor financiare și să adapteze rezultatele de care
depinde retribuția în funcție de riscuri, costul capitalului
și lichiditate. De asemenea, instituțiile financiare ar trebui să
poată recupera primele deja plătite, în cazul în care datele
au fost în mod evident greșit declarate (mecanism de recuperare).
Administrarea: politica de remunerare ar trebui să fie
transparentă la nivel intern, clară și documentată în
mod corespunzător și să prevadă măsuri prin care
să se evite conflictele de interese. Consiliului de administrație ar
trebui să îi revină responsabilitatea supravegherii
funcționării politicii de remunerare pentru instituția
financiară ca întreg, cu implicarea corespunzătoare a persoanelor
cu funcții de control intern și a departamentelor de resurse umane sau
a experților. Membrii consiliului și angajații implicați
în elaborarea și punerea în practică a politicilor de
remunerare ar trebui să fie independenți.
Prezentarea informațiilor: părțile interesate ar
trebui să primească informații adecvate cu privire la politica de
remunerare. Documentația ar trebui transmisă într-un mod clar
și ușor de înțeles și ar trebui să
conțină elementele centrale ale politicii de remunerare, precum
și informații privind elaborarea și funcționarea
acesteia.
Supravegherea: supraveghetorii ar trebui să garanteze,
utilizând instrumentele care le sunt puse la dispoziție în acest
sens, că instituțiile financiare aplică într-o
măsură cât mai mare principiile care stau la baza unor politici
de remunerare solide și că politicile lor de remunerare sunt
subordonate unui management al riscurilor eficient. Pentru a aborda chestiunea
proporționalității, supraveghetorii ar trebui să
țină seama de natura și de dimensiunea instituției
financiare, precum și de complexitatea activităților sale, pentru
a determina dacă instituția respectivă respectă principiile
politicilor de remunerare solide.Recomandarea ține seama pe
deplin de eforturile întreprinse deja de mai multe state membre și
își propune să stimuleze progresele acestora identificând
cele mai bune practici în vederea garantării unei mai mari
convergențe la nivelul UE. Recomandarea acoperă toate sectoarele
serviciilor financiare pentru a evita lacunele și a împiedica
denaturarea concurenței între diferitele sectoare și
instituții financiare. Principiile se aplică tuturor categoriilor de
personal ale căror activități profesionale au un impact important
asupra profilului de risc al instituției financiare. 
Recomandarea va fi urmată de propuneri legislative pentru ca schemele de
remunerare să intre sub incidența supravegherii prudențiale.
În iunie, Comisia va prezenta propuneri de revizuire a directivei privind
cerințele de capital pentru a garanta acoperirea de către capitalul de
reglementare a riscurilor inerente ale portofoliului de tranzacționare al
băncilor, ale pozițiilor de securitizare și ale politicilor de
remunerare.
După un an, Comisia va examina ambele recomandări în lumina
experienței dobândite și a rezultatelor monitorizării
și va prezenta un raport de evaluare a modului în care statele membre
aplică aceste recomandări.
Textul complet al recomandării poate fi consultat la adresa:
http://ec.europa.eu/internal_market/company/directors-remun/index_en.htm
MEM0/09/212
