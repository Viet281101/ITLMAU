IP/09/ 1563   Bruxelles, 22 octombrie 2009   Comisia Europeană lansează o reflecție pe tema pieței unice în domeniul digital pentru conținutul creativ online   Comisia Europeană a publicat astăzi un document de reflecție având ca temă provocarea reprezentată de crearea unei piețe unice europene în domeniul digital pentru conținut creativ precum cărți, muzică, filme sau jocuri video. Conform studiilor Comisiei, o adevărată piață unică fără granițe pentru conținutul creativ online ar putea permite creșterea de patru ori a veniturilor cu amănuntul pentru sectorul respectiv, dacă industria și autoritățile publice iau măsuri clare, favorabile consumatorilor (a se vedea  IP/07/95  ). Disponibilitatea in format digital a conținutului oferă astfel posibilități excelente pentru Europa, dar reprezintă, în același timp, o provocare pe mai multe planuri. În primul rând, în calea distribuției digitale a produselor și serviciilor culturale există încă obstacolele de natură legislativă și teritorială, care pot împiedica creativitatea și inovarea. Mai mult, descărcările ilegale pe scară largă pot pune în pericol dezvoltarea unei piețe unice viabile din punct de vedere economic pentru conținutul digital; ofertele transfrontaliere legale trebuie să fie mult mai încurajate. În acest context, documentul de reflecție – întocmit de serviciile comisarului Viviane Reding, în colaborare cu cele ale comisarului Charlie McCreevy – prezintă provocările curente pentru trei grupuri vizate – titularii drepturilor de autor, consumatorii și utilizatorii comerciali – și invită pe toți cei interesați să participe la o amplă dezbatere referitoare la posibilele răspunsuri europene la aceste provocări. Comentariile pot fi trimise până la data de 5 ianuarie 2010.  „Drepturile de autor și Internetul sunt două motoare puternice de stimulare a creativității și inovării în beneficiul tuturor europenilor. Ele trebuie combinate în cadrul noului proiect care vizează crearea unei piețe unice în domeniul digital, competitive și prospere. O astfel de piață unică în domeniul digital nu poate fi creată decât cu contribuția creatorilor de conținut și cu cea a generației de «nativi digitali», în calitate de utilizatori interesați și consumatori inovatori,” a afirmat Viviane Reding, Comisarul european pentru societate informațională și mass-media. „Prioritatea mea principală în următorii ani va fi elaborarea, în cooperare cu alți comisari, a unui cadru juridic simplu și favorabil consumatorilor pentru punerea la dispoziție a conținutului digital în toată Uniunea Europeană, garantând, în același timp, protejarea drepturilor de autor și o remunerare adecvată a creatorilor de conținut.”  „Protec ția proprietății intelectuale și industriale – drepturi de autor, brevete, mărci înregistrate sau modele – ocupă un loc central în cadrul economiei bazate pe cunoaștere și în vederea îmbunătățirii competitivității europene. Aceasta constituie o prioritate a reformei: bazată pe considerente solide de natură economică, nu doar pe concepte juridice, și concentrându-se pe identificarea unor soluții de stimulare a inovării și a investițiilor în viața reală”, a afirmat Charlie McCreevy, Comisarul european pentru piața internă.  Comisia Europeană a lansat astăzi un document de reflec ție pe tema pieței unice europene în domeniul digital și o consultare publică , solicitând noi idei pentru o piață mai dinamică de distribuție online a conținutului creativ.  Documentul subliniază importanța drepturilor de autor ca bază a creativității în cadrul patrimoniului cultural al Europei.  Comisia a precizat că sunt necesare norme specifice, favorabile consumatorilor și concurenței, pentru a crea o piață unică autentică pentru conținutul creativ pe Internet .  În acest scop, Comisia a identificat trei domenii în care sunt necesare acțiuni legislative pentru:    a recompensa creativitatea, astfel încât creatorii, titularii de drepturi de autor și diversitatea culturală a Europei să poată prospera în lumea digitală;     a oferi consumatorilor mijloace legale, la prețuri fără echivoc, pentru accesarea unei game largi de conținuturi prin intermediul rețelelor digitale, oriunde și oricând;     a promova condiții de concurență echitabile pentru noi modele de afaceri și soluții inovatoare de distribuție a conținutului creativ în întreaga Uniune Europeană.    În Europa, sectorul cultural și creativ (care cuprinde conținutul publicat, de exemplu cărți, ziare și reviste, lucrări muzicale și înregistrări sonore, filme, materiale video la cerere și jocuri video) generează venituri de peste 650 de miliarde de euro anual și reprezintă 2,6% din PIB-ul UE, angajând 3% din forța de muncă a Uniunii Europene. Prin urmare, forurile legislative la nivel european au responsabilitatea de a proteja drepturile de autor, în special într-un mediu care se află într-o continuă evoluție din punct de vedere economic și tehnologic.   Ca parte a discuțiilor în derulare pe tema priorităților Agendei digitale europene și în completarea dezbaterilor similare care au loc în prezent la nivel național, Comisia dorește să axeze dezbaterea pe soluții practice de încurajare a noilor modele de afaceri, de promovare a inițiativelor din domeniu și a soluțiilor inovatoare, precum și pe necesitatea eventuală de a armoniza, actualiza sau revizui setul de norme aplicabile ale pieței unice din Uniunea Europeană. Context:  Într-un discurs din 9 iulie, Comisarul Viviane Reding și-a prezentat viziunea asupra unei ambițioase Agende digitale europene (  SPEECH/09/336  ). Pentru a completa această agendă, documentul de reflecție publicat astăzi rezumă rezultatele a două consultări publice (a se vedea   IP/06/1071    și   IP/08/5   ), ale „Platformei privind conținutul online” a Comisiei - (Raportul final este disponibil la adresa   http://ec.europa.eu/avpolicy/docs/other_actions/col_platform_report.pdf   ) și inițiativele asociate ale Comisiei (a se vedea „Raportul privind oportunitățile și barierele în calea comerțului online cu amănuntul” în urma mesei rotunde pe tema comerțului online,   IP/08/1338    și   http://ec.europa.eu/competition/sectors/media/online_commerce.html  și Declarația comună a participanților la masa rotundă din 19 octombrie 2009 pe tema „principiilor generale de distribuție online a creațiilor muzicale” ,   IP/09/1548   ).  Documentul de reflecție „Conținutul creativ pe piața unică europeană în domeniul digital: Provocări viitoare” al serviciilor Comisiei poate fi consultat la adresa:    http://ec.europa.eu/avpolicy/other_actions/content_online/index_en.htm
