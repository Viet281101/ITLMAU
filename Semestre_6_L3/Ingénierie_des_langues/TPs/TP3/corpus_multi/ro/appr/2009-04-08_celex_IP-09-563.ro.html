IP/09/563
Bruxelles, 8 aprilie 2009Pescuit: deblocarea întregului
potenţial al acvaculturii europeneAcvacultura, unul dintre sectoarele alimentare cu
cea mai rapidă dezvoltare la nivel mondial, furnizează deja planetei
aproximativ o jumătate din cantitatea de peşte pe care o
consumăm, având chiar mult mai mult de oferit. UE a stabilit standarde
înalte pentru a păstra dezvoltarea durabilă în centrul
strategiilor şi metodelor acvicole; sectorul european al acvaculturii se
situează pe primul loc în lume în domeniul cercetării
şi dezvoltării tehnologice. Cu toate acestea, progresele în ceea
ce priveşte excelenţa nu s-au reflectat în producţie, care a
rămas la acelaşi nivel în UE, în timp ce în alte
părţi ale lumii s-au înregistrat creşteri evidente. În
comunicarea pe care o prezintă astăzi, Comisia îşi propune
să abordeze această situaţie şi să dea un nou impuls
dezvoltării durabile a sectorului acvaculturii în UE.
„Acvacultura are un viitor plin de promisiuni în ceea ce
priveşte furnizarea de produse pescăreşti sănătoase, de
calitate foarte bună exigenţilor consumatori europeni. Cu toate
acestea, potenţialul acvaculturii este departe de a fi dezvoltat în
întregime. Este momentul să se acorde acestui sector important din
punct de vedere strategic importanţa pe care o merită şi să
i se ofere posibilitatea de a-şi spune cuvântul, precum şi
să i se dea – literal – spaţiul de care are nevoie pentru
a se putea dezvolta”, a afirmat Joe Borg, comisarul pentru afaceri
maritime şi pescuit.
În comunicarea Comisiei se analizează cauzele principale ale
stagnării producţiei acvicole în UE şi se studiază
căile de ameliorare a situaţiei sectorului din perspectiva
competitivităţii, a dezvoltării durabile şi a
guvernanţei.
În primul rând, sectorul poate deveni mai competitiv prin
sprijinirea în continuare a cercetării şi dezvoltării
tehnologice, printr-o gestionare ameliorată a spaţiului în zonele
costiere şi în bazinele râurilor astfel încât sectorul
să poată obţine mai uşor spaţiu şi apă,
precum şi prin includerea nevoilor specifice acestui sector în
politica de piaţă a UE pentru produsele pescăreşti. În
al doilea rând, dezvoltarea sectorului va rămâne durabilă cu
condiţia să exploateze în continuare metode de producţie
care protejează mediul, să menţină standarde înalte
privind sănătatea şi calitatea vieţii animalelor şi
să ofere un nivel înalt de protecţie a consumatorului. În al
treilea rând, se poate face mai mult pentru consolidarea imaginii
sectorului şi pentru accentuarea aspectelor legate de guvernanţa
acestuia. Succesul acvaculturii va depinde în mare măsură de
existenţa a unui mediu favorabil întreprinderilor din acest sector la
nivel naţional şi/sau local. Este motivul pentru care Comisia
doreşte să ofere statelor membre şi autorităţilor
regionale orientări care să garanteze că măsurile specifice
la nivel local, naţional şi european ajută sectorul să
îşi utilizeze deplin capitalul.
Comisia consideră că un sector al acvaculturii puternic, revigorat
poate funcţiona ca un catalizator al creşterii în sectoare conexe
şi poate contribui în continuare la dezvoltarea zonelor rurale şi
costiere. Mai mult, ar exista beneficii pentru consumatori sub forma unor
produse alimentare sănătoase, de foarte bună calitate
obţinute într-un mod ecologic. Acestea constituie numai câteva
dintre beneficiile esenţiale la care ar conduce acţiunea
europeană concertată la toate nivelurile în vederea
deblocării întregului potenţial al acvaculturii.
Pentru informaţii suplimentare:
http://www.ec.europa.eu/fisheries/cfp/aquaculture_processing/aquaculture_en.htm
Memo/09/161
