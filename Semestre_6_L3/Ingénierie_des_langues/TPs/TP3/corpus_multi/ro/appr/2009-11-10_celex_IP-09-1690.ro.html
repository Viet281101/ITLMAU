IP/ 09/1690   Bruxelles, 10 noiembrie 2009 Aviz favorabil pentru conturile UE – hotărâre fermă de a soluționa provocările subzistente  Pentru al doilea an consecutiv, conturile anuale ale UE au primit un aviz favorabil din partea auditorilor externi.  În ceea ce privește plățile, din 2004, sumele care au primit un „cartonaș roșu” din partea auditorilor s-au redus la jumătate, datorită îmbunătățirii semnificative a gestiunii financiare a UE.  „Mulțumesc Curții de Conturi pentru raportul său, care confirmă că eforturile noastre dau rezultate”, a declarat Siim Kallas, vicepreședinte al Comisiei Europene, însărcinat cu administrația, auditul și lupta antifraudă.  „Conturile noastre sunt complet fiabile, în urma unei reforme de succes a sistemului nostru contabil.  De asemenea, mă bucur că am primit un aviz în general favorabil pentru plățile din cadrul politicii agricole, în principal datorită recentelor reforme ale PAC, care au simplificat în mare măsură lucrurile pentru agricultori și administrații.  În ceea ce privește erorile în cazul plăților efectuate de statele membre către regiunile UE, vom fi intransigenți:  Comisia Europeană va recupera banii de fiecare dată când administrațiile naționale nu îi vor cheltui în mod corect.” Undă verde pentru subvențiile agricole  Situația globală este satisfăcătoare.  Conturile au fost apreciate ca oferind o imagine fidelă, ceea ce înseamnă că au primit un aviz favorabil.  Comisia a reușit să reducă la jumătate cheltuielile cu un risc ridicat de eroare (de culoare roșie în graficul de mai jos), ponderea acestora ajungând de la peste 60% din cheltuielile totale în 2004, la aproximativ 30% anul trecut.  Figures and graphics available in PDF and WORD PROCESSED   Riscul estimat de eroare în cadrul cheltuielilor UE  În prezent, 70% din bugetul UE se caracterizează printr-un risc scăzut de eroare (impactul financiar estimat al acestora este de cel mult 5%);  restul este format din plăți efectuate de statele membre în cadrul politicii de coeziune, domeniu în care creșterea sumelor recuperate reduce în mod eficace riscul financiar pentru bugetul UE.  În general, agricultura a primit un aviz favorabil din partea auditorilor. Sumele recuperate au crescut de patru ori  Auditorii estimează că este posibil ca cel puțin 11% din plățile efectuate în 2008 de statele membre în numele UE pentru proiecte regionale și proiecte de ocupare a forței de muncă în cadrul politicii de coeziune nu ar fi trebuit să fie rambursate.  Cu toate că multe dintre aceste erori se referă la aplicarea incorectă a procedurilor financiare ale UE și nu vizează proiecte eșuate sau fonduri risipite, Comisia ia foarte în serios avertismentul auditorilor și intenționează să recupereze de la statele membre toate sumele care corespund unor plăți efectuate în mod incorect.  În 2008, s-au lansat proceduri de recuperare în valoare totală de 2,9 miliarde de euro , în toate domeniile de politică.  Numai în cazul plăților privind politica de coeziune, valoarea recuperărilor solicitate de Comisie și de statele membre a crescut de patru ori comparativ cu 2007, ajungând la suma de 1,6 miliarde de euro ;  se preconizează recuperarea unei sume suplimentare de 1,1 miliarde de euro până la sfârșitul anului 2009.  De asemenea, Comisia suspendă plățile până la luarea de măsuri corective de către statele membre:  în ultimii doi ani, s-au adoptat, în total, 15 decizii de suspendare a plăților și se preconizează proceduri de suspendare care vizează 28 de programe. Măsuri preventive  Comisia este de acord cu opinia Curții de Conturi, potrivit căreia multe erori sunt cauzate de complexitatea normelor.  În consecință, din punct de vedere preventiv, Comisia își intensifică eforturile pentru a furniza statelor membre orientări privind domeniile cele mai expuse erorilor și pentru a disemina bune practici în materie de control.  Se preconizează că proceduri financiare simplificate (de exemplu, o utilizare pe scară mai largă a plăților în rate fixe în cadrul proiectelor de cercetare), care se aplică deja în cazul noilor programe (2007-2013), vor reduce în continuare riscul de eroare.  În plus, în prezent se desfășoară o consultare publică privind modalitățile de îmbunătățire a procedurilor financiare ale UE. Informații suplimentare:  1) Să spunem lucrurilor pe nume!  Cheltuielile UE - între mit si realitate:    http://ec.europa.eu/budget/sound_fin_mgt/myths_en.htm    2) Dosar de presă:    http://europa.eu/press_room/press_packs/auditors/index_en.htm
