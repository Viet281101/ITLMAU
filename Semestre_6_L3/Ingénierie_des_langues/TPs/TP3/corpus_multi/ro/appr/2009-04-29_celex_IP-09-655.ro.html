IP/09/655
Bruxelles, 29 aprilie 2009Bugetul UE pentru 2010 vizează
redresarea economicăComisia a adoptat azi proiectul preliminar de buget
pentru 2010, în valoare de 139 de miliarde de euro.
Redresarea economică reprezintă domeniul prioritar
către care vor fi direcționate cheltuielile în anul următor,
propunerea de buget vizând alocarea celei mai mari părți a
fondurilor (45%) măsurilor destinate creșterii economice și
locurilor de muncă – o majorare cu 3,2% față de 2009
– pentru a permite restabilirea competitivității în Uniune.
Fondurile destinate programelor importante din domeniul cercetării și
energiei vor fi suplimentate cu peste 12%, iar cele destinate politicii de
coeziune vor cunoaște, de asemenea, o creștere, statele UE-12
urmând să primească 52% din totalul fondurilor structurale
și de coeziune. Se vor înregistra majorări la toate rubricile
bugetare, cu angajamente în valoare totală de 138,6 miliarde de euro
(1,18% din VNB) și plăți în valoare de 122,3 miliarde de
euro (1,04% din VNB). 
Cu ocazia prezentării propunerii de buget, Siim Kallas,
vicepreședintele Comisiei, responsabil pentru afacerile administrative,
audit și lupta antifraudă, precum și pentru programarea
financiară și buget, a afirmat: „Bugetul actual vizează
măsuri menite să prevină o adâncire a crizei economice. 6
miliarde de euro vor fi alocați pentru cercetare și inovare, iar
aproximativ 9 milioane de cetățeni vor beneficia de
asistență prin Fondul social european.” „În
anul 2010 va fi vărsată și a doua tranșă a
contribuției din bugetul european la planul de redresare, valoarea
totală a fondurilor suplimentare dedicate combaterii crizei ajungând
astfel la peste 6 miliarde pentru perioada 2008-2010.”, a adăugat
el în continuare.
62 de miliarde pentru locuri de muncă, infrastructură,
competitivitate
Prioritatea absolută a UE va consta în canalizarea fondurilor
către proiecte care salvează și creează locuri de
muncă, sprijină întreprinderile și restabilesc
competitivitatea. Rețelele transeuropene de transport și energie vor
primi cu 12,7% mai multe fonduri comparativ cu 2009 (1,08 miliarde de euro), iar
programul pentru competitivitate și inovare cu 3,3% (0,5 miliarde de euro)
mai mult. 2010 va fi Anul european al combaterii sărăciei și
excluziunii sociale, fiindu-i alocat un buget de aproape 20 de milioane de euro
și fiind planificate o serie de inițiative pentru toate statele
membre. Pentru cel de-al doilea an al său de activitate, Galileo -
proiectul emblematic al UE de navigație prin satelit - va beneficia de
fonduri în creștere cu 8% față de anul precedent, respectiv
0,9 miliarde de euro. 
Cea mai mare parte din fondurile de coeziune merg în UE-12
Din suma totală de 62 de miliarde de euro prevăzută pentru
locuri de muncă și competitivitate, 49 de miliarde vor fi alocate
pentru programele de coeziune în UE-27. Continuă introducerea
progresivă a finanțării pentru statele membre care au aderat la
UE în 2004 și în 2007 (UE-12). Pentru prima oară, UE-12 va
primi cea mai mare parte din fondurile structurale și de coeziune ale UE
(52%). 
Sprijinul acordat agriculturii în aceste regiuni va crește de
asemenea, ceea ce va avea un impact concret asupra UE-12, care primesc în
prezent aproape 20% din asistență, respectiv 11 miliarde de euro.
Datorită PAC, pieței unice și prețurilor mai mari pe
piață, veniturile agricultorilor din statele UE-12 sunt în
prezent cu 47% mai ridicate decât înainte de aderare. Valoarea
fondurilor destinate resurselor naturale în UE-27 este de 59 de miliarde de
euro, iar, dintre acestea, cheltuielile pentru mediu și dezvoltarea
rurală vor crește cu aproape 2,5%, până la aproape 15
miliarde de euro.
A doua tranșă de finanțare pentru Planul european de
redresare economică 
În aprilie 2009, Parlamentul European, Consiliul și Comisia au
convenit asupra necesității de a acorda o sumă suplimentară
de 5 miliarde de euro pentru a finanța proiecte europene importante în
domeniile energiei și infrastructurilor de bandă largă și
pentru a face față noilor provocări din zonele rurale legate de
bilanțul de sănătate al PAC. După infuzia primei
tranșe, în valoare de 2,6 miliarde de euro în 2009, o sumă
suplimentară de 2,4 miliarde de euro va fi inclusă în bugetul
pentru 2010, sursa fondurilor urmând a fi stabilită mai târziu
în cadrul procedurii bugetare din 2010. 
8 miliarde de euro ca ajutor extern 
În 2010, UE își va continua eforturile de a acorda
asistență țărilor mai sărace și va continua
să aibă o prezență importantă pe scena mondială,
astfel încât să poată face față provocărilor
globale precum schimbările climatice, securitatea alimentelor și
globalizarea. Ajutorul UE pentru țările în curs de dezvoltare,
direcționat prin intermediul Instrumentului de cooperare pentru dezvoltare,
va crește cu 1,7%, ajungând astfel la 2,4 miliarde de euro.
Asistența pentru preaderare (IPA) crește cu aproape 5%, respectiv 1,6
miliarde de euro. Fondurile pentru politica externă și de securitate
comună (PESC) a UE vor crește cu 16% (până la 282 de
milioane de euro). Ultima parte a sumei de 1 miliard de euro
corespunzătoare Facilității de ajutor pentru alimente va fi de
asemenea finanțată din bugetul pentru 2010 (170 de milioane de euro).UE – un loc mai sigur pentru noi toți
Partea din buget care urmează să beneficieze de cea mai mare
creștere a nivelului cheltuielilor (în conformitate cu programarea
financiară pe șapte ani a UE) va fi cea destinată proiectelor de
combatere a criminalității, terorismului și de gestionare a
fluxurilor de migrație, care va fi majorată cu 13,5%, până
la aproape 1 miliard de euro. 
La un nivel mai general, cheltuielile
administrative pentru toate instituțiile UE vor crește moderat cu
2,1%, cheltuielile proprii ale Comisiei Europene urmând să
crească cu mai puțin de 1% (0,9%), până la 3,6 miliarde de
euro.
Context
Bugetul cuprinde previziuni atât pentru angajamente
(garanții juridice de a asigura finanțare, cu condiția
îndeplinirii anumitor condiții), cât și pentru
plăți (în numerar sau transferuri bancare către
beneficiari). Bugetul UE va fi adoptat în forma sa finală în
timpul sesiunii plenare a Parlamentului European din luna decembrie.
