IP/09/1833   Bruxelles, 2 7 noiembrie 2009   Inițiativa privind medicamentele inovatoare (IMI):  Comisia și industria farmaceutică lansează a doua cerere de propuneri de cercetare în vederea găsirii unor metode mai eficiente de dezvoltare a medicamentelor  Astăzi, Inițiativa privind medicamentele inovatoare (IMI) a lansat oficial cea de‑a doua cerere de propuneri. Parteneriatul public-privat dintre Comisia Europeană (CE) și Federația europeană a industriei și a asociațiilor farmaceutice (EFPIA) invită consorțiile din domeniul cercetării să depună propuneri cu privire la un număr de nouă teme științifice. Scopul cererii de propuneri este de a accelera descoperirea și dezvoltarea de noi medicamente pentru afecțiuni precum cancerul și bolile inflamatorii și infecțioase. De asemenea, IMI va finanța proiecte de ameliorare a schimbului de date dintre industrie și comunitatea științifică – un aspect important al managementului cunoștințelor. Se preconizează ca aportul Comisiei la această a doua cerere de propuneri, în valoare de 76,8 milioane de euro, să fie cel puțin egalat de contribuții în natură ale companiilor membre ale EFPIA.   Dr. Michel Goldman, directorul executiv al IMI, a declarat:  „Această a doua cerere de propuneri va ajuta la consolidarea potențialului IMI de a oferi sprijin pentru genul de inovare de care avem nevoie și va înlătura blocajele actuale din domeniul dezvoltării medicamentelor.”  Comisarul UE pentru știință și cercetare, Janez Potočnik, a adăugat:  „În 2004, am creat o modalitate de a transforma Europa în locul cel mai propice pentru cercetarea medicală, înlăturând blocajele din cercetarea în domeniul medicamentelor:  aceasta este IMI.  Aflată în centrul triunghiului cunoașterii, IMI face posibilă o mai bună cooperare între sectorul public și cel privat și ne ajută să facem față celor mai mari provocări cu care ne confruntăm, într-un mod durabil și competitiv din punct de vedere economic.  Ea demonstrează, de asemenea, că acest nou parteneriat între Comisie și industrie funcționează”.  Dl Arthur J Higgins, CEO la Bayer HealthCare și președinte al EFPIA, a declarat:  „IMI demonstrează în mod clar că Europa intenționează să se situeze în prima linie a inovației în sectorul biofarmaceutic.  Această inițiativă a reunit cu succes societăți farmaceutice care, în condiții normale, sunt concurente, cu părți interesate din mediul academic, într-un efort fără precedent de a accelera procesul de descoperire.”  La 16 noiembrie 2009, IMI a devenit oficial autonomă, obținând indepe ndența financiară și operațională față de cei doi membri fondatori ai săi - Comisia Europeană și EFPIA.  O nouă echipă, condusă de noul director executiv, Michel Goldman, va dirija biroul executiv al IMI, cu sediul la Bruxelles, și va fi responsabilă cu acordarea granturilor în cadrul celei de-a doua cereri de propuneri a IMI.   Din cele nouă teme din cadrul cererii de propuneri, trei sunt legate de îmbunătățirea managementului cunoștințelor, care este esențial pentru a progresa în domeniul dezvoltării de medicamente eficiente.  Acestea vizează în special îmbunătățirea standardelor de date pentru industrie, mediul academic și autoritățile de reglementare, în scopul realizării unei mai bune evaluări a eficacității și siguranței noilor medicamente.  De asemenea, au ca scop să ușureze schimbul de informații care urmează să accelereze dezvoltarea de medicamente.  Celelalte șase teme vizează eforturile de eficientizare a medicamentelor împotriva cancerului și a bolilor inflamatorii și infecțioase.  De exemplu, una dintre teme se axează pe înțelegerea compoziției tumorilor canceroase și a reacției acestora la tratament.  Alta are ca scop accelerarea dezvoltării unor metode mai bune, mai ieftine și mai rapide de diagnosticare a bolilor infecțioase.  Temele din cadrul cererii de propuneri, care au fost dezvăluite în septembrie pentru a permite consorțiilor din cercetare să își pregătească mai bine propunerile, au suscitat un puternic interes.  La 17 noiembrie 2009, peste 420 de reprezentanți ai unor echipe din mediul academic, IMM-uri și alte organizații s-au reunit la Bruxelles Expo pentru Ziua deschisă pentru informare a IMI, în cadrul căreia au primit informații direct de la sursă cu privire la cererea de propuneri.  Etapele următoare Termenul limită pentru depunerea candidaturilor în cadrul noii cereri de propuneri este 8 februarie 2010, rezultatele urmând a fi anunțate în vara anului 2010. Context  Lansată în 2007, Inițiativa privind medicamentele inovatoare (IMI) este un parteneriat public-privat între Comisia Europeană și industria farmaceutică europeană, reprezentată de EFPIA.  IMI urmărește să plaseze Europa în prima linie a inovației în domeniul biofarmaceutic și să sprijine într-un mod mai eficient descoperirea și dezvoltarea de medicamente mai eficace pentru pacienți.  Bugetul total al IMI pentru perioada 2008-2017 este de 2 miliarde de euro (dintre care 1 miliard din partea Comunității Europene, iar 1 miliard de la industrie).  IMI a lansat prima cerere de propuneri în aprilie 2008.  Au fost depuse 134 de propuneri, dintre care 15 au fost selectate pentru a primi 246 de milioane de euro.   Mai multe informații cu privire la IMI și la cea de-a doua cerere de propuneri:    www.imi.europa.eu     A se vedea, de asemenea   IP/09/1310   ,   IP/09/802   și  IP/08/662 Lista temelor celei de-a doua cereri de propuneri a IMI:  1. Biomarkeri imagistici pentru dezvoltarea unor medicamente împotriva cancerului.  2. Noi instrumente pentru validarea țintelor cu scopul de a îmbunătăți eficacitatea medicamentelor.  3. Biomarkeri moleculari:  accelerarea dezvoltării terapiei cancerului și ameliorarea îngrijirii pacienților.  4. Identificarea și dezvoltarea unor teste de diagnosticare rapidă la locul acordării asistenței medicale ( point of care ) pentru diagnosticul bacterian, pentru a facilita efectuarea de teste clinice și practicile clinice.  5. Înțelegerea mecanismelor imunității adaptive anormale.  6. Cercetarea translațională în domeniul bolilor cronice imuno-mediate:  stabilirea de legături între modele animale și om.  7. Modelarea interacțiunilor dintre medicamente și boli:  bibliotecă și cadru.  8. Spațiu farmacologic deschis.  9. Dosare medicale electronice ( Electronic Health Records - EHR).
