IP/09/1060  Bruxelles, 30 iunie 2009 Comisia face apel în favoarea unei Europe fără fum de țigară până în 2012  În urma unor consultări ample, Comisia a adoptat astăzi o propunere de recomandare a Consiliului care invită toate statele membre să adopte, până în 2012, legi de protecție a cetățenilor lor împotriva expunerii la fumul de țigară. Fumatul continuă să fie cauza cu cel mai mare impact individual asupra mortalității premature și morbidității în Uniunea Europeană.  Potrivit unor estimări moderate, 79 000 de adulți, dintre care 19 000 de nefumători, au decedat în UE-25, în 2002, din cauza expunerii la fumul de țigară la domiciliu (72 000) și la locul de muncă (7 300). Comisarul UE pentru sănătate, Androulla Vassiliou a declarat: „Am convingerea fermă că fiecare cetățean european merită să beneficieze de protecție deplină împotriva fumului de țigară. Există un curent de susținere din partea publicului larg, iar noi vom acționa alături de statele membre pentru a concretiza acest lucru.” În prezent, zece țări UE au în vigoare legi generale împotriva fumatului. Regatul Unit și Irlanda dispun de dispozițiile legale cele mai stricte împotriva fumatului, care interzic complet fumatul în spații publice închise, în mijloacele de transport în comun și la locurile de muncă. Bulgaria urmează să se alăture acestora în 2010. Un sondaj recent Eurobarometru arată că politicile împotriva fumatului sunt tot mai bine-venite în rândul populației. Astfel, 84% din cetățenii europeni sunt în favoarea interzicerii fumatului în birouri și în alte locuri de muncă închise, 77% în favoarea interzicerii fumatului în restaurante și 61% pentru interzicerea fumatului în baruri și localuri. Recomandarea privind interzicerea fumatului Recomandarea invită statele membre să acționeze în trei direcții principale:   adoptarea și implementarea de legi care să protejeze pe deplin cetățenii lor împotriva expunerii la fumul de țigară în spațiile publice închise, la locurile de muncă și în mijloacele de transport în comun, astfel cum se prevede la articolul 8 din Convenția-cadru pentru lupta împotriva fumatului, în termen de trei ani de la adoptarea recomandării   îmbunătățirea legilor împotriva fumatului prin luarea de măsuri de sprijin, cum ar fi protejarea copiilor, încurajarea eforturilor de renunțare la fumat, precum și prin avertismentele vizuale de pe pachetele de țigări   consolidarea cooperării la nivelul UE prin instituirea unei rețele de puncte focale naționale de luptă împotriva fumatului.   Câte țări au deja politici împotriva fumatului?  Toate statele membre dispun de o formă de legislație care vizează limitarea expunerii la fumatul pasiv și a efectelor sale nocive asupra sănătății. Sfera de aplicare și natura acestor reglementări variază. Până în prezent, zece state membre asigură protecție generală împotriva expunerii la fumul de țigară. În Irlanda și în Regatul Unit, există interdicții totale de a fuma în toate spațiile publice închise și la locurile de muncă, inclusiv în baruri și restaurante. O formă similară de interdicție urmează să intre în vigoare în Bulgaria în 2010. Italia, Malta, Suedia, Letonia, Finlanda, Slovenia, Franța și Țările de Jos au introdus o legislație împotriva fumatului care permite amenajarea de spații închise speciale pentru fumat. Cu toate acestea, în celelalte state membre, cetățenii și lucrătorii nu sunt încă pe deplin protejați de expunerea la fumul de țigară la locurile de muncă și în spațiile publice închise. Contextul referitor la politica UE împotriva fumatului La începutul anilor ’90, o serie de directive UE privind sănătatea și securitatea la locul de muncă au definit anumite restricții privind fumatul la locul de muncă. Rezoluția Consiliului (1989) și Recomandarea privind interzicerea fumatului (2002) au invitat statele membre să asigure protecție împotriva expunerii la fumul de țigară din mediul ambiant de la locurile de muncă închise, spațiile publice închise și în mijloacele de transport în comun. Pe lângă măsurile legislative, campaniile media antifumat, „Îndrăzniți să spuneți nu” și „HELP: pentru o viață fără tutun” au evidențiat, printre altele, pericolele pe care le prezintă fumatul pasiv. În 2007, Comisia a lansat o dezbatere publică cu privire la cea mai bună modalitate de promovare în UE a mediilor ambiente fără fum de țigară, prin intermediul cărții verzi intitulate „Către o Europă fără fum de tutun: opțiuni privind politicile comunitare”. Convenția-cadru pentru lupta împotriva fumatului Convenția-cadru pentru lupta împotriva fumatului a Organizației Mondiale a Sănătății, primul tratat adoptat vreodată privind sănătatea publică, a fost semnat de toți membrii Organizației Mondiale a Sănătății (OMS) și a fost ratificat până în prezent de 164 de părți semnatare, inclusiv de Comunitate și de 26 dintre statele sale membre. CE conduce negocierile referitoare la protocolul acestei convenții-cadru privind comerțul ilicit cu tutun și deține un rol activ în procesul de implementare a convenției.  În iulie 2007, în cadrul Celei de-a doua conferințe a părților la convenție s-au adoptat orientări generale privind protecția împotriva fumatului pasiv care stabilesc un „standard esențial” pe care părțile trebuie să-l urmeze. Comunitatea a contribuit la elaborarea acestor orientări.   Pentru informații suplimentare:   Propunerea de Recomandare a Consiliului privind mediile fără fum de tutun     http://ec.europa.eu/health/ph_determinants/life_style/Tobacco/smoke_free_en.htm     Prezentare generală a acțiunilor Comisiei în domeniul luptei împotriva fumatului:     http://ec.europa.eu/health/ph_determinants/life_style/Tobacco/tobacco_en.htm     The Flash Eurobarometer on Tobacco (nr. 253):    http://ec.europa.eu/health/ph_publication/eurobarometers_en.htm    Convenția-cadru pentru lupta împotriva fumatului    http://www.who.int/fctc/en/       MEMO/09/307
