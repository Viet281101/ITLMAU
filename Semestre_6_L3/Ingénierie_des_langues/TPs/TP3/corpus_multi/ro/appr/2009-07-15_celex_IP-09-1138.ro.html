IP/09/1138 Bruxelles, 15 iulie 2009 Comisia propune eliminarea vizelor pentru cetățenii din regiunea Balcanilor de Vest  Angajamentul manifestat deja de ani de zile de către Comisia Europeană în vederea eliminării vizelor pentru persoanele din regiunea Balcanilor de Vest a fost confirmat astăzi prin adoptarea unei propuneri de eliminare a vizelor pentru cetățenii din Fosta Republică Iugoslavă a Macedoniei, din Muntenegru și din Serbia.  Propunerea de astăzi le permite cetățenilor din aceste trei țări să călătorească în țările Schengen   1   cu noile pașapoarte biometrice.  Propunerea Comisiei necesită aprobarea Consiliului, după consultarea Parlamentului European.  Comisia își menține angajamentul de a liberaliza vizele, de asemenea, pentru cetățenii din Albania și Bosnia și Herțegovina.  Totuși, aceste țări încă nu au îndeplinit condițiile pentru a fi incluse în propunerea de astăzi.  În cazul în care se menține ritmul reformelor și în care sunt îndeplinite toate condițiile, Comisia ar putea avea în vedere elaborarea unei noi propuneri care să includă aceste țări, până la mijlocul anului 2010.   Cu ocazia prezentării propunerii Comisiei, domnul Jacques Barrot, vicepreședintele Comisiei, însărcinat cu problemele de justiție, libertate și securitate, a declarat:  „Propunerea noastră aduce vești foarte bune pentru popoarele din Balcanii de Vest, în special pentru cetățenii din Fosta Republică Iugoslavă a Macedoniei, din Muntenegru și din Serbia.  Știu cât de importantă este eliminarea vizelor pentru aceștia.  Propunerea de astăzi este rezultatul unei activități intensive și intense a autorităților și a popoarelor acestor țări pentru îndeplinirea condițiilor.  Doresc să le transmit felicitări pentru această realizare.”   Domnul Olli Rehn, comisarul pentru extindere a adăugat: „Scopul și convingerea noastră fermă sunt ca Albania și Bosnia și Herțegovina să le urmeze cât mai curând.  Foia de parcurs este în continuare valabilă și este cât se poate de fezabilă în cazul în care autoritățile acestor țări se implică pe deplin în îndeplinirea sa.  Dacă progresele continuă în ritm rapid, consider că ambele țări vor ajunge la același nivel ca și vecinii lor.  În cazul în care condițiile sunt îndeplinite, Comisia ar putea avea în vedere elaborarea unei noi propuneri care să le includă, până la mijlocul anului 2010.”  Eliminarea vizelor reprezintă o piatră de temelie pentru politica de integrare a UE pentru Balcanii de Vest.  Facilitarea contactelor între persoane încurajează oportunitățile de afaceri și le dă posibilitatea popoarelor din regiune să cunoască mai bine UE.  Cu toate acestea, eliminarea vizelor este posibilă numai dacă sunt îndeplinite toate cerințele necesare în materie de securitate.  Din acest motiv, Comisia a lansat un dialog privind eliminarea vizelor cu țările din Balcanii de Vest.  Pe baza foii de parcurs prezentate de Comisie, țările au realizat progrese importante în vederea îmbunătățirii securității pașapoartelor, a intensificării controalelor la frontiere, a consolidării cadrului instituțional pentru combaterea crimei organizate și a corupției, precum și în ceea ce privește relațiile externe și drepturile fundamentale.   Comisia a monitorizat cu atenție pregătirile acestor țări.  Condițiile sunt aceleași pentru fiecare țară.  Fosta Republică Iugoslavă a Macedoniei a îndeplinit condițiile necesare.  În ceea ce privește Serbia și Muntenegru, intrarea în vigoare a măsurii de eliminare a vizelor va depinde de îndeplinirea tuturor criteriilor rămase încă neîndeplinite în foile lor de parcurs respective, până la adoptarea prezentei propuneri de către Consiliu.  Albania și Bosnia și Herțegovina trebuie să își continue eforturile pentru a obține o recomandare pozitivă din partea Comisiei.   În Albania și în Bosnia și Herțegovina există încă deficiențe în combaterea crimei organizate și a corupției, în remedierea punctelor slabe identificate în procedura de eliberare a pașapoartelor și în domeniul gestionării frontierelor și a migrației.   De asemenea, resortisanții din Kosovo (în conformitate cu statutul definit prin Rezoluția 1244/99 a Consiliului de Securitate al Organizației Națiunilor Unite) nu vor beneficia încă de liberalizarea vizelor.  Cerințele tehnice pentru liberalizarea vizelor nu au fost încă îndeplinite pe teritoriul Kosovo.  În această privință, Comisia va continua să lucreze în strânsă legătură atât cu autoritățile din Serbia, cât și cu cele din Kosovo, și să exploreze opțiunile pentru soluționarea chestiunii vizelor în viitor.  Pentru mai multe informații privind activitățile vicepreședintelui Barrot, vă rugăm să consultați site-ul:     http://ec.europa.eu/commission_barroso/barrot/welcome/default_ro.htm      1 :   Toate statele membre UE cu excepția Regatului Unit și a Irlandei, precum și Elveția, Norvegia și Islanda.
