IP/09/515
Bruxelles, 1 aprilie 2009Antitrust:
Doamna comisar Kroes ia notă de decizia MasterCard de a elimina
comisioanele interbancare multilaterale (CIM) transfrontaliere și de a
anula măririle recente ale comisionului de sistemComisarul european pentru
concurență, doamna Neelie Kroes a declarat că, pe baza
informațiilor disponibile în prezent, nu consideră că este
necesar să se inițieze proceduri împotriva societății
MasterCard pentru nerespectarea unei decizii a Comisiei din 2007 referitoare la
încălcarea de către MasterCard a prevederilor Tratatului CE
privind practicile comerciale restrictive (a se vedea IP/07/1959
și MEMO/07/590)
prin practicarea unor comisioane interbancare multilaterale (CIM)
transfrontaliere. Ca urmare a deciziei din 2007, MasterCard a anulat, la 12
iunie 2008, în mod provizoriu, CIM-ul transfrontalier (a se vedea MEMO/08/397),
dar a mărit comisioanele de sistem practicate, începând cu
octombrie 2008. MasterCard a hotărât acum să aplice o nouă
metodologie pentru CIM-ul perceput în cazul tranzacțiilor
transfrontaliere, ceea ce va determina o reducere substanțială a
nivelului mediu ponderat al CIM-lui, comparativ cu nivelul care fusese
considerat ca reprezentând o încălcare a normelor antitrust ale
UE. Ca urmare a noii metodologii, valoarea medie ponderată a CIM-ului va fi
redusă la nivelul de maxim 0,30% în cazul cardurilor de credit pentru
consum și 0,20% în cazul cardurilor de debit pentru consum. Mai mult,
MasterCard a acceptat să renunțe, începând cu iulie 2009, la
măririle comisioanelor de sistem aplicate în octombrie 2008. În
cele din urmă, MasterCard a acceptat să modifice regulile sistemului
său, începând cu iulie 2009, pentru a mări
transparența și concurența pe piața cardurilor de
plată. Punerea în aplicare a acestor modificări va fi
monitorizată îndeaproape în următoarele luni.  
Comisarul pentru concurență, doamna Neelie Kroes, a declarat:
„Sunt mulțumită că aceste angajamente vor
îmbunătăți nu numai eficiența și transparența
sistemului de carduri de plată al MasterCard, ci vor furniza, de asemenea,
consumatorilor și comercianților cu amănuntul o parte
echitabilă din beneficii. Noua metodologie de calcul a CIM-ului va fi mai
clară pentru bănci și pentru comercianții cu amănuntul
și va duce la o reducere substanțială a valorii CIM-ului
comparativ cu cea aplicată anterior de MasterCard. Vom monitoriza
îndeaproape punerea în aplicare a acestor angajamente în lunile
următoare.”
În decembrie 2007 (a se vedea IP/07/1959
și MEMO/07/590),
Comisia a hotărât că CIM-ul fixat de MasterCard pentru
tranzacțiile transfrontaliere efectuate cu carduri de debit și carduri
de credit pentru consum sub egida MasterCard și Maestro în
Spațiul Economic European (SEE) nu respectă prevederile Tratatului CE
privind practicile comerciale restrictive (articolul 81). 
Cu toate acestea, decizia nu a exclus posibilitatea ca un CIM să fie
compatibil cu normele antitrust ale CE dacă acesta are efecte pozitive
asupra inovării și asupra eficienței și dacă permite
repercutarea unei părți echitabile din aceste beneficii către
consumatori. Decizia i-a acordat societății MasterCard șase luni
(până la 21 iunie 2008) să își adapteze comportamentul
pentru a respecta normele antitrust, existând posibilitatea impunerii unor
penalități în cazul oricăror întârzieri în
punerea în aplicare a deciziei. 
La 12 iunie 2008 (a se vedea MEMO/08/397),
MasterCard a anulat CIM-ul aplicat la nivel transfrontalier, continuând
să participe la discuții privind o metodologie de determinare a
CIM-urilor prin care consumatorii și comercianții cu amănuntul
să beneficieze de o parte echitabilă din beneficii.
Angajamentele asumate de MasterCard
MasterCard și-a asumat în prezent trei angajamente:
- în primul rând, începând cu iulie 2009, MasterCard va
calcula CIM-ul transfrontalier conform unei metodologii care asigură faptul
că aceste CIM-uri reflectă beneficiile tranzacționale
obținute de comercianți ca urmare a acceptării cardurilor de
plată comparativ cu plățile în numerar. Calcularea unui CIM
pe baza acestei metodologii va determina o reducere substanțială a
nivelului maxim al CIM-ului mediu ponderat: 0,30% pentru fiecare tranzacție
cu carduri de credit pentru consum și 0,20% pentru fiecare tranzacție
cu carduri de debit pentru consum. Comparativ, în funcție de tipul de
card, CIM-urile transfrontaliere aplicate de MasterCard au variat între
0,80% și 1,90% în 2007. CIM-urile transfrontaliere aplicate de Maestro
au variat între peste 0,40% și peste 0,75%;
- în al doilea rând, începând cu iulie 2009, MasterCard
va anula măririle aplicate comisioanelor de sistem anunțate în
octombrie 2008 (a se vedea detalii mai jos);
- în al treilea rând, începând cu iulie 2009, MasterCard
va adopta anumite măsuri pentru a mări transparența sistemului
său, ceea ce le va permite consumatorilor și comercianților
să aleagă în cunoștință de cauză mijloacele
de plată pe care le utilizează și le acceptă. De exemplu,
regulile MasterCard vor fi modificate astfel încât comercianților
să li se ofere și să li se factureze tarife distincte în
funcție de tipul de card care este folosit, și anume li se vor oferi
așa-numitele tarife „necombinate”. 
În octombrie 2008, MasterCard și-a revizuit structura
prețurilor la acceptarea cardurilor în SEE, ceea ce a inclus
mărirea anumitor comisioane de acceptare existente (facturate de un sistem
de carduri de plată, în cazul de față MasterCard,
băncilor sale membre în cadrul adeziunii lor la sistem),
introducând un nou comision pentru instituțiile de acceptare și
anulând unele scutiri de la plata comisioanelor de acceptare;
însă, aceste comisioane vor fi acum anulate.  
Având în vedere modificările care vor fi aduse de MasterCard
CIM-urilor practicate și acordul său de a anula măririle
comisioanelor de sistem, precum și pe baza informațiilor disponibile
în prezent în legătură cu aceste piețe, doamna comisar
Kroes nu intenționează să propună Comisiei să
inițieze proceduri împotriva MasterCard nici pentru nerespectarea
deciziei Comisiei din 2007 și nici pentru încălcarea normelor
antitrust prin mărirea comisioanelor de sistem practicate sau prin
reintroducerea unui CIM transfrontalier. 
În ceea ce privește
comportamentul Visa pe piața cardurilor de plată, Comisia
își va continua investigația antitrust (a se vedea MEMO/08/170)
și va monitoriza comportamentul altor actori de pe piață pentru a
asigura existența unei concurențe efective pe această
piață în beneficiul comercianților și
consumatorilor.
Pentru informații suplimentare, a se vedea MEMO/09/143.
