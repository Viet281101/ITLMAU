IP/09/ 1397   Bruxelles, 30 septembrie 2009  Comisia Europeană salută inițiativa Statelor Unite care vizează o guvernare internațională mai independentă și mai responsabilă a internetului   Viviane Reding, Comisarul UE pentru Societate informațională și mass-media, a primit astăzi cu satisfacție anunțul conform căruia ICANN, principalul organismul responsabil cu gestionarea numelor de domeniu de internet, își va îmbunătăți gradul de deschidere și responsabilitate față de miliarde de utilizatori ai internetului d in întreaga lume.  Începând cu 30 septembrie, ICANN (Internet Corporation for Assigned Names and Numbers), cu sediul în SUA, nu va mai face obiectul evaluării unilaterale de către Departamentul Comerțului al Statelor Unite, aceasta urmând să fie efectuată de către echipe independente de evaluatori, numite de Comitetul consultativ guvernamental (Governmental Advisory Committee – GAC) al ICANN și chiar de către ICANN, în colaborare cu guverne din întreaga lume.  Începând cu 2005, Comisia Europeană a făcut apel, în repetate rânduri, la o reformă a guvernării resurselor globale esențiale ale internetului.  Acest demers este necesar pentru a garanta stabilirea unor obiective importante de politici publice, cum ar fi libertatea de exprimare, precum și pentru a facilita efectuarea de tranzacții comerciale online stabile.  Comisia Europeană este ferm angajată în acompanierea și sprijinirea implementării reformelor anunțate astăzi, în strânsă colaborare cu cele 27 de state membre ale UE.   „Am primit cu satisfacție decizia administrației Statelor Unite de a adapta rolul esențial al ICANN în ceea ce privește guvernarea internetului la realitățile secolului XXI și ale unei lumi globalizate” ,  a declarat Viviane Reding, Comisarul European pentru Societate informațională și mass-media.   „Utilizatorii internetului din întreaga lume se pot aștepta începând de astăzi ca deciziile ICANN referitoare la numele și adresele de domeniu să țină cont de interesele tuturor, devenind astfel mai independente și mai responsabile.   Echipele externe de evaluatori vor examina periodic performanțele ICANN.  Dacă va fi implementată eficient și în mod transparent, această reformă se va putea bucura de o acceptare largă în rândul societății civile, al comunității de afaceri, precum și al guvernelor.”  „Comisia Europeană și-a luat angajamentul ferm de a transforma această reformă în realitate prin cooperarea cu partenerii noștri din cadrul guvernelor, al comunității de afaceri și al societății civile.  Vom juca un rol activ în cadrul Comitetului consultativ guvernamental al ICANN, precum și în ceea ce privește viitoarea reformă a acestuia.  Provocarea noastră actuală este aceea de a face ca activitatea GAC, ale cărui atribuții au sporit, să devină mai eficientă, precum și de a consolida dialogul dintre guverne, comunitatea de afaceri și societatea civilă prin intermediul Forumului privind guvernarea internetului.  De asemenea, intenționăm să examinăm îndeaproape efectul activității ICANN în materie de concurență.  Aș dori să încurajez toate părțile implicate să exploreze în mod activ posibilitățile de elaborare a unor mecanisme externe de recurs în legătură cu deciziile Consiliului ICANN.   Independența și responsabilitatea asumate de ICANN arată în prezent mai bine pe hârtie.  Trebuie să conlucrăm pentru a asigura eficacitatea lor în practică.”  Așa cum s-a anunțat astăzi, „Proiectul comun de acord” elaborat în Statele Unite, care prevede actualmente o evaluare unilaterală a deciziilor ICANN de către Departamentul Comercial al SUA, nu va fi extins după data de 30 septembrie 2009.  Acesta va fi înlocuit cu o „declarație de angajament” comună a guvernului Statelor Unite și a ICANN, realizându-se astfel o reformă importantă a practicilor curente de guvernare .  Printre cele mai importante reforme ale ICANN se numără:    Independență sporită față de evaluările periodice obișnuite, efectuate de reprezentanți ai unui singur guvern.  Deciziile luate de ICANN afectează utilizatorii internetului din întreaga lume și, prin urmare, este important ca acestea să reflecte interesele tuturor.    Responsabilitate externă , care implică existența unor echipe independente de evaluatori, numite de comun acord de GAC și ICANN.  GAC este deschis participării guvernelor și autorităților publice din întreaga lume și oferă consultanță Consiliului ICANN în ceea ce privește aspectele de interes public ale activităților desfășurate de ICANN.  Echipele de evaluatori vor evalua periodic performanțele ICANN, ținând totodată seama de propriile angajamente de ordin public.  Internetul joacă un rol esențial pentru economiile și societățile lumii.  Comisia Europeană și statele membre ale UE au participat activ, timp de mulți ani, la elaborarea strategiilor ICANN, cu scopul de a garanta respectarea pe internet a unor valori europene precum libertatea de exprimare, confidențialitatea, protecția consumatorilor și securitatea.     În iunie 2009, Comisia Europeană a emis un document de politică prin care se solicita sporirea gradului de responsabilitate a ICANN față de comunitatea internațională, îmbunătățirea transparenței procesului său decizional și a rolului guvernelor în definirea aspectelor de interes public ale procesului decizional al ICANN (   IP/09/951   ).  Anunțul de astăzi indică faptul că Statele Unite împărtășește multe dintre aceste preocupări și obiective.  Măsuri viitoare  Un alt aspect important în materie de guvernare a internetului este promovarea în continuare a Forumului privind guvernarea internetului , inițial programat să activeze timp de 5 ani (prima reuniune având loc în 2006). Acesta reprezintă o platformă unică de discuții între părțile implicate în guvernarea internetului. Comisia Europeană dorește menținerea forumului, având în vedere că acesta reprezintă singura modalitate prin care pot fi abordate toate aspectele legate de internet de către o gamă largă de părți interesate din întreaga lume, inclusiv parlamentari. Context  Pentru ca traficul pe internet să ajungă la destinație, numele și adresele de domeniu reprezintă elemente esențiale.  Organismul responsabil cu definirea strategiilor pentru coordonarea globală a sistemului de nume de domeniu ( Domain Name System – DNS) este ICANN, o corporație non-profit din sectorul privat american, cu sediul în California.  De la înființarea sa în 1998, ICANN a funcționat în temeiul unei serii de memorandumuri de înțelegere încheiate cu guvernul SUA, care a prevăzut obiectivele sale referitoare la procesul decizional privind DNS.  Valabilitatea celui mai recent memorandum de înțelegere (denumit „Proiect comun de acord”) va expira la 30 septembrie 2009.  În luna mai, Comisarul european Viviane Reding și-a expus viziunea referitoare la viitorul guvernării internetului într-un mesaj video (   IP/09/696   ):    http://ec.europa.eu/commission_barroso/reding/video/text/message_20090504.pdf    Annex  Growth of internet users by regions of the world    1990-2008, in millions of users         Source: International Telecommunication Union
