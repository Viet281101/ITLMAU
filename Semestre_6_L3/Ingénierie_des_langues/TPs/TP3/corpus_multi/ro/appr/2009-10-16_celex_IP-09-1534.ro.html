IP/ 09/1534  Bruxelles, 16 octombrie 2009  Comisia Europeană inițiază o consultare pe tema oportunităților și provocărilor cinematografiei digitale   Astăzi, Comisia Europeană a lansat o consultare publică a profesioniștilor industriei audiovizuale europene, pe tema modalității optime de valorificare a oportunităților și de abordare a provocărilor „revoluției digitale” din sectorul cinematografic european. Cinematografia digitală poate ieftini și flexibiliza activitatea de distribuție a filmelor, permițând astfel circulația mai multor filme europene. Însă „digitalizarea” necesită investiții masive. Dacă nu se elaborează cât mai curând modele de afaceri și scheme viabile de ajutor, o treime din cinematografele europene ar putea fi amenințate cu închiderea din cauza costurilor ridicate ale echipamentelor digitale. Feedback-ul profesioniștilor din domeniul cinematografiei și al industriei audiovizuale, precum și din partea caselor naționale de filme și altor părți interesate pe durata celor două luni de consultare inaugurată astăzi de Comisie se va materializa, la începutul anului viitor, într-o comunicare având ca obiect definirea politicii Comisiei în domeniul cinematografiei digitale.   „ Revoluția digitală are loc acum, iar cinematografia europeană trebuie să fie bine pregătită pentru așa ceva !" a declarat Viviane Reding, comisar UE pentru societatea informațională și media. „Convergența între conținutul tradițional și tehnologia digitală schimbă radical modul în care filmele sunt produse, distribuite și vizionate. Această evoluție tehnologică poate crea noi oportunități de afaceri, noi locuri de muncă și noi servicii pentru consumatori – dacă creăm cadrul adecvat pentru stimularea acestui proces. Prin urmare, Comisia dorește să consulte toate părțile interesate cu privire la experiențele, necesitățile și așteptările lor în contextul digitalizării, care reprezintă un proces esențial pentru viitorul cinematografiei europene.”  Comisarul pentru concuren ță Neelie Kroes a afirmat: „O dezbatere publică pe tema impactului cinematografiei digitale în Europa era necesară de multă vreme. Vor fi necesare investiții substanțiale. Ajutoarele de stat pot, de asemenea, să contribuie la procesul de digitalizare. Prin urmare, trebuie să înțelegem în detaliu dinamica acestui sector pentru a putea garanta că tranziția către digital va fi spre binele operatorilor din sectorul cinematografiei și, în cele din urmă, al consumatorilor.”  Realizatorii de filme utilizează din ce în ce mai mult tehnologiile digitale. Noile camere de luat vederi și noile formate facilitează producerea de filme. Există și alte instrumente digitale care sunt utilizate pentru efecte speciale captivante și pentru filmele 3D. Distribuirea unei copii de film digital poate fi de până la zece ori mai ieftină decât a uneia tradiționale pe peliculă de 35 mm și, în consecință, cinematografia digitală ar facilita vizionarea filmelor europene de către publicul din lumea întreagă. Însă este posibil ca echipamentele de proiecție digitală să presupună un cost prea mare pentru multe din cinematografele europene, aproximativ 31% dintre acestea având un singur ecran și numai 10% din ele fiind de tip multiplex.  În cadrul consultării lansate astăzi , Comisia Europeană dorește să afle în ce mod ar putea cinematografia digitală să afecteze sectorul de film european și, în special, cele 30 000 de ecrane cinematografice din Europa. Comisia invită exploatanții sălilor de cinema, distribuitorii, casele naționale de filme și organizațiile publice și private din domeniul cinematografic să își împărtășească opiniile.  În prezent, SUA este pe primul loc în cinematografia digitală. Un master digital este disponibil pentru 90% din filmele noi din SUA, în vreme ce în Fran ța (cel mai mare producător european de filme), mai puțin de jumătate din filme sunt disponibile în acest format. În plus, SUA au elaborat modelul VPF (Virtual Print Free), prin care terții colectează sumele economisite de distribuitorii de film, care pot fi apoi utilizate pentru finanțarea echipamentelor digitale. În Europa, numai 2 428 de ecrane au fost convertite până în prezent pentru proiecțiile digitale. Dintr-un total de 110 000 ecrane la nivelul întregii planete, aproximativ 12 000 au fost echipate digital. Se estimează că la nivel mondial, până în 2012, aproximativ 20% din cinematografe vor fi convertite.  Guvernele na ționale iau în considerare subvenționarea tranziției către cinematografia digitală. Italia a notificat deja o schemă de ajutor de stat pentru care a fost lansată și este în desfășurare o   consultare publică   (   IP/09/1181   ). Alte țări (inclusiv Franța, Germania și Norvegia) sunt în curs de elaborare sau finalizare a unor scheme de ajutor, dar majoritatea cinematografelor de artă (cele care ecranizează filme independente europene, precum membrii rețelei   Europa Cinemas   sprijinite de programul MEDIA) nu dispun nici de finanțare publică, nici de finanțare privată pentru a trece la formatul digital.  Pe lângă întrebările adresate profesioniștilor audiovizualului și cinematografiei europene, Comisia a publicat, tot astăzi, o analiză a cinematografiei digitale și și-a conturat politica în acest domeniu, inclusiv chestiunile privind ajutoarele de stat. Analiza și feedback-ul în urma consultării publice care se derulează până la 16 decembrie 2009 va permite Comisiei să finalizeze în 2010 o comunicare privind „Oportunitățile și provocările cinematografiei europene în epoca digitală". Context  Ideea acestei consultări publice a luat naștere în urma discuțiilor din cadrul unui grup de experți instituit de Comisie în primăvara anului 2008 în scopul analizării potențialei amenințări la adresa diversității cinematografiei europene și a necesității unor modele alternative de afaceri.     În Europa, programul existent MEDIA 2007 va furniza 755 de milioane de euro industriei audiovizuale europene în perioada 2007-2013 și va ajuta profesioniștii europeni să participe la activități de formare și să își prezinte, distribuie și promoveze lucrările în Europa  (    IP/07/169    )  .  Programul MEDIA a fost permanent adaptat, începând cu 1991, pentru a veni în sprijinul industriei audiovizuale europene.    De curând, în program au fost înglobate și tehnologiile noi, atât în ceea ce privește activitățile de formare, cât și cele de prezentare.   Una din direc țiile de formare sprijinite de MEDIA este dedicată tehnologiilor digitale aplicate în etapa de producție, distribuție ori prezentare. De asemenea, au fost lansate mai multe proiecte pilot, costurile digitale ocazionate de distribuția filmelor europene sunt eligibile de câțiva ani și a fost instituită o schemă specifică de ajutor pentru proiecțiile digitale ale filmelor europene la Europa Cinemas.   Adresa la care pot fi accesate consultarea și documentul de fond:   http://ec.europa.eu/information_society/media/overview/consultations/index_en.htm      Decizia MEDIA 2007   :    http://ec.europa.eu/information_society/media/overview/2007/index_en.htm
