IP/09/1317  Bruxelles, 15 septembrie 2009  Săptămâna europeană a mobilității 2009:  „Îmbunătățirea climei în orașe”  În perioada 16 – 22 septembrie 2009, sute de orașe și municipii europene vor participa la cea de-a opta ediție a Săptămânii europene a mobilității, cetățenii lor urmând a fi invitați să ia parte la o gamă largă de activități desfășurate în sprijinul mobilității sustenabile.  Tema campaniei din 2009 - Îmbunătățirea climei în orașe – subliniază importanța eforturilor depuse la nivel local în ceea ce privește combaterea schimbărilor climatice și îmbunătățirea calității vieții prin promovarea unor alternative la transportul cu autovehiculul, cum ar fi mersul cu bicicleta, mersul pe jos și utilizarea mijloacelor de transport în comun, precum și promovarea unor programe precum folosirea în codiviziune (car-sharing) și în comun (car-pooling) a autovehiculelor particulare.  Vicepreședintele Comisiei Europene, Antonio Tajani, responsabil cu transporturile, a declarat:  „Săptămâna europeană a mobilității reprezintă un exemplu elocvent despre modul în care inițiativele luate la nivel european pot încuraja și facilita luarea de măsuri la nivel local.  Un nou plan de acțiune privind mobilitatea urbană, pe care intenționez să îl propun în curând, se înscrie perfect în această logică.  Respectivul plan de acțiune le va oferi autorităților municipale un set de instrumente cu utilizare practică, menite să îi sprijine în combaterea schimbărilor climatice și să confere mobilității urbane un caracter mai sustenabil.”  Comisa rul pentru mediu, Stavros Dimas, a declarat:  „Autovehiculele particulare sunt mari emitente de gaze cu efect de seră, care contribuie la schimbările climatice, afectând astfel grav calitatea vieții în mediul urban. Prin urmare, este important ca autoritățile publice și cetățenii din întreaga Uniune Europeană să recurgă la modalități de transport mai sustenabile.  Procedând astfel, se va contribui la reducerea impactului schimbărilor climatice și la îmbunătățirea condițiilor de viață din orașele și municipiile noastre.”  Îmbunătățirea climei în orașe   Anul 2009 ar trebui să reprezinte un an crucial în lupta împotriva schimbărilor climatice, având în vedere intenția liderilor mondiali de a ajunge la un consens în ceea ce privește un acord complementar Protocolului de la Kyoto, cu ocazia Conferinței Națiunilor Unite privind Schimbările Climatice (COP15) ce va avea loc la Copenhaga în decembrie. Ținând seama de faptul că, în prezent, peste 70% din populația Europei locuiește în mediul urban, autoritățile locale dispun de un potențial semnificativ de atenuare a schimbărilor climatice, prin elaborarea unor politici de interes public, coerente cu obiectivele globale, și prin mobilizarea cetățenilor să își reducă amprenta personală de carbon. Săptămâna mobilității vizează sensibilizarea publicului cu privire la faptul că, în timp ce transporturile reprezintă aproximativ o treime din consumul energetic total și peste o cincime din emisiile de gaze cu efect de seră, modalitățile alternative de transport pot modifica semnificativ aceste cifre. Principalele puncte ale Săptămânii mobilității în 2009  La Almada , Portugalia, se va derula, în data de 18 septembrie, operațiunea „trips for trash” (călătorii contra deșeuri), când vor fi distribuite bilete gratuite pentru utilizatorii mijloacelor de transport în comun, în schimbul unor materiale reciclabile cum ar fi cutii de conserve, sticle de plastic și baterii.  Un cinematograf în aer liber va proiecta gratuit o serie de filme celebre având ca temă schimbările climatice.   Budapesta , Ungaria, va organiza trei zile fără autovehicule în zilele de 19, 20 și 22 septembrie.  Bulevardul Andrássy, înscris în lista patrimoniului mondial UNESCO, va fi închis circulației autovehiculelor și transformat într-o „stradă vie”, cu trotuare acoperite de iarbă, competiții sportive, teatru de stradă, demonstrații cu autovehicule nepoluante, întreceri cu bicicleta și desene pe asfalt pentru copii.  Salzburg , Austria, va organiza o zi de activități - Salzburg-Anders Mobil – având drept scop sensibilizarea populației în ceea ce privește mobilitatea sustenabilă și modalitățile alternative de transport, inclusiv demonstrații cu autovehicule electrice, plimbări cu ricșa prin oraș și întâlniri cu ONG-urile locale active în domeniul mediului și al transporturilor.  Participare în creștere   De la lansarea sa în 2002, Săptămâna mobilității a cunoscut o creștere de șase ori în ceea ce privește numărul orașelor participante.  Anul trecut, un număr record de 2 102 autorități locale au semnat carta Săptămânii europene a mobilității, care a avut ca temă centrală „Aer curat pentru toți” și/sau și-au înregistrat activitățile pe site-ul web al campaniei   www.mobilityweek.eu   .  Din punctul de vedere al populației, se estimează că, în 2008, participarea la Săptămâna europeană a mobilității s-a ridicat la 220 milioane de cetățeni din 39 de țări.  Aceasta a reprezentat o creștere cu aproximativ 4% față de cifrele din 2007, înregistrându-se o bună participare din partea vechilor și noilor state membre ale UE, a țărilor aflate în curs de aderare și a țărilor SEE/AELS.  Modelul de campanie al Săptămânii europene a mobilității a reprezentat un succes, fiind adoptat din ce în ce mai des de țări din afara granițelor Europei, de exemplu Brazilia, Venezuela, Columbia, Canada, Japonia, Coreea de Sud și Taiwan. De asemenea, mari orașe precum Seul, Rio de Janeiro, Taipei, Montreal, Yokohama și Quito au luat și ele parte la Săptămâna europeană a mobilității în 2008.  Săptămâna europeană a mobilității este coordonată de trei organizații neguvernamentale specializate în problematica urbană a mediului:  Eurocities, Energie-Cités și Climate Alliance.  Direcția Generală Mediu a Comisiei Europene contribuie financiar și organizează Premiile anuale ale Săptămânii europene a mobilității pentru cele mai bune măsuri și programe de activități.  Moștenire durabilă   Săptămâna mobilității este menită să schimbe obiceiurile oamenilor în materie de transport, oferind alternative nepoluante la transportul cu autovehiculul.  Publicul are ocazia de a experimenta modalități alternative de transport, iar autoritățile locale au oportunitatea de a testa noi servicii și infrastructuri.  Se asigură astfel o moștenire durabilă, deoarece orașele participante sunt încurajate să lanseze cel puțin o măsură practică permanentă.  Exemple recente în acest sens includ, la Frankfurt, garantarea rambursării biletelor călătorilor în cazul în care transportul în comun ar înregistra mai mult de zece minute de întârziere; în același timp, site-ul web al orașului Edinburgh (   www.educatedtravel.info/   ) încurajează populația să ia în considerare alte opțiuni de transport, în special dacă frecventează de puțin timp o nouă școală, colegiu sau universitate.  În multe orașe, principala formă de a marca Săptămâna europeană a mobilității este organizarea unei zile fără autovehicule. Pentru mai multe informații, vizitați site-ul web al Săptămânii europene a mobilității.    www.mobilityweek.eu    Persoane de contact:  Barbara Helfferich:  +32.2.298.20.10 sau +32.496.58.38.29 /   Barbara.HELFFERICH@ec.europa.eu     Lena De Visscher: +32.2.296.36.94 sau +32.498.96.36.94 /   Lena.DEVISSCHER@ec.europa.eu
