IP/09/220
Bruxelles, 5 februarie 2009Pescuit: Comisia ia măsuri pentru
protecția rechinilorComisia Europeană a adoptat astăzi,
în premieră, un plan de acțiune al UE pentru
conservarea și gestionarea resurselor de rechini. Obiectivul acestui plan
este să asigure adoptarea măsurilor necesare pentru refacerea
stocurilor de rechini în zonele în care acestea sunt amenințate,
dacă este cazul chiar și prin luarea unor măsuri de
precauție, și să formuleze linii directoare pentru o gestionare
sustenabilă a activităților de pescuit care vizează aceste
stocuri, inclusiv a celor în cadrul cărora rechinii sunt pescuiți
sub formă de capturi accidentale. Planul include,
de asemenea, măsuri care vizează îmbunătățirea
bazei de cunoștințe științifice referitoare la stocurile de
rechini și la activitățile de pescuit aferente. Măsurile
prezentate nu se referă doar la rechini, ci și la specii
înrudite, precum vulpile și pisicile de mare. Ele se vor aplica
în toate zonele în care operează flota UE, atât în
apele comunitare, cât și în afara acestora. De asemenea, Comisia
se angajează să facă demersurile necesare pentru a garanta faptul
că acțiunile UE în cadrul organismelor și acordurilor
internaționale sunt coerente cu politica sa internă în domeniul
protecției speciilor de rechini. 
Joe Borg, Comisarul European pentru Pescuit și Afaceri Maritime, a
declarat: „Rechinii sunt extrem de vulnerabili la exploatarea
excesivă, iar consecințele reducerii masive a numărului lor s-ar
putea repercuta nu doar asupra speciilor de rechini, ci și asupra
ecosistemelor marine și chiar asupra pescarilor. Din acest motiv, am
anunțat astăzi un plan de acțiune care va institui o abordare a
pescuitului de rechini axată mai mult pe măsuri de precauție
și va sprijini activități de cercetare substanțiale,
necesare pentru a înțelege pe deplin rolul pe care îl au rechinii
în viața marină, precum și impactul pescuitului asupra
acestora.” 
Planul de acțiune cuprinde măsuri care vizează
îmbunătățirea colectării datelor și a avizelor
științifice, consolidarea măsurilor tehnice și de gestionare
și controlul sporit al respectării interdicției de
îndepărtare a înotătoarelor de rechin, care se aplică,
din 2003, în apele UE și pentru navele UE, indiferent de zona în
care pescuiesc acestea. Planul include măsuri care urmează să fie
implementate atât la nivelul UE, cât și al statelor membre
și propune ca UE să facă demersuri în vederea aprobării
acestora de către toate Organizațiile Regionale de Gestionare a
Pescuitului (ORGP). Pentru a consulta lista completă a măsurilor
propuse se poate utiliza link-ul de mai jos.
Planul se referă la toți peștii cartilaginoși, nu doar la
rechini, ci și la vulpile de mare, la pisicile de mare și la himere,
care reprezintă împreună peste 1 000 de specii. Aceste
specii sunt răspândite pe întregul glob, dar în special
în Atlanticul de Nord, unde navele UE efectuează peste 50% dintre
capturile de rechini. Pescuitul de rechini a cunoscut o creștere
rapidă începând cu a doua jumătate a anilor 1980, fiind
stimulat de cererea tot mai mare de produse derivate de rechin (în special
înotătoare). 
Dincolo de aceasta, însă, speciile menționate sunt deosebit de
vulnerabile la pescuitul excesiv, deoarece au o durată lungă de
viață, ajung târziu la maturitate sexuală, au perioade lungi
de gestație și o rată de fertilitate scăzută. Conform
unui studiu publicat recent de Uniunea internațională pentru
conservarea naturii, o treime din speciile de rechini capturate în apele UE
sunt în prezent amenințate ca urmare a pescuitului excesiv. În
ciuda fragilității acestor stocuri și a importanței lor
crescânde pentru flota comunitară, pescuitul de rechini în UE nu
a fost niciodată gestionat în mod sistematic. În ultimii ani,
Comisia a constatat situația îngrijorătoare a mai multor stocuri
de rechini și a propus măsuri precum reducerea la zero a capturilor
sau reducerea substanțială a mortalității cauzate de
pescuit, atât în UE, cât și la nivelul mai multor ORGP. 
Planul de acțiune al UE are la bază consultări ample cu
statele membre, cu factorii interesați și cu publicul larg,
consultări care au avut loc în 2007 și 2008. El este structurat
în funcție de liniile propuse de planul internațional de
acțiune al FAO pentru conservarea rechinilor, adoptat în 1999. Conform
cerințelor planului FAO, planul de acțiune al UE este
însoțit de un raport de evaluare cu privire la rechini, prezentat
în anexa la comunicarea Comisiei. 
Pentru informații suplimentare:
Memo/09/52
Link la planul de acțiune și la raportul de evaluare cu privire la
rechini: 
http://ec.europa.eu/fisheries/cfp/management_resources/conservation_measures/sharks/introduction_en.htm
