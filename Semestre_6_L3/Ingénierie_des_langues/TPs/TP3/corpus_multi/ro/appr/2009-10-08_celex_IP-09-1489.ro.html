IP/09/1489  Bruxelles, 8 octombrie 2009  28 de societăți europene se angajează să crească prezența feminină în sectorul tehnologiei informațiilor și comunicațiilor  Comisia Europeană a salutat astăzi angajamentul puternic al companiilor europene din domeniul tehnologiei de a atrage mai multe femei în sectorul tehnologiei informației și comunicațiilor (TIC).  La doar șase luni de la lansarea de către Comisia Europeană a unui cod de bune practici în favoarea femeilor în domeniul TIC (  IP/09/344  ) , numărul semnatarilor care s-au angajat să încurajeze femeile tinere să studieze și să urmeze o carieră în sectoarele telecomunicațiilor, tehnologiilor și internetului a crescut de mai mult de cinci ori, de la cinci la douăzeci și opt. Tot astăzi Comisia a lansat portalul european dedicat femeilor din domeniul TIC – un nou instrument online care va reuni toate informațiile privind activitățile și locurile de muncă din UE pentru femei în domeniul TIC.  „Salut angajamentul puternic al sectorului TIC, în special angajamentul celor 28 de semnatari ai codului de conduită.  Acest lucru demonstrează că sectorul TIC este din ce în ce mai conștient de faptul că poate beneficia de creștere economică și inovare și poate contribui la acestea doar dacă rezolvă problema lipsei de personal calificat, care se așteaptă să ajungă la 300   000 de persoane până în 2010” , a declarat Viviane Reding, Comisarul european pentru societate informațională și mass-media. Deși femeile obțin 45% din doctoratele europene, ele dețin doar o pătrime din doctoratele în inginerie, industria de prelucrare și construcții. În cele mai mari 116 societăți de telecomunicații din Europa doar 7% din membrii consiliilor de administrație sunt femei. Vor fi necesare mai multe eforturi pentru a dubla aceste cifre până în 2015 și pentru a garanta că potențialul femeilor este exploatat pe deplin în acest sector. Lansez un apel întregului sector TIC să semneze și să implementeze codul rapid.”  Codul de bune practici în favoarea femeilor în domeniul TIC a fost lansat în martie 2009 pentru a încuraja femeile tinere să studieze și să urmeze o carieră în sectorul TIC. El se concentrează asupra educației și angajării prin zile dedicate femeilor, programe de mentorat, ore de lucru flexibile și alte activități inovatoare care ajută la creșterea nivelului de informare și atragerea femeilor în sectorul tehnologic. De la lansarea sa în martie 2009, codul a fost semnat de 28 de organizații, printre care mari corporații, întreprinderi mici și mijlocii (IMM-uri), cabinete de consultanță, instituții academice, ONG-uri și organisme de reglementare din domeniul telecomunicațiilor.  Deși numărul de femei care au studii superioare în domeniul științific, tehnologic și TIC este în creștere, numărul de bărbați este mult mai mare. În 2006, 41% dintre absolvenții de doctorat în științe, matematică și informatică erau femei. În același an 25% dintre absolvenții de doctorat în inginerie, industria de prelucrare și construcții erau femei. În informatică însă, absolvenții de doctorat bărbați reprezentau mai mult de trei pătrimi din absolvenți în 2006.   Deși femeile din Europa devin din ce în ce mai experte în utilizarea calculatorului și internetului, există încă disparități. Procentul de absolvente în știință și tehnologie variază de la 44% în Estonia la 20% în Olanda. În timp ce 81% dintre olandezele cu vârsta cuprinsă între 16 și 24 de ani utilizează calculatorul în fiecare zi, în Bulgaria acest procent ajunge la doar 38%, comparativ cu 89% și, respectiv 38% pentru bărbații din aceste țări. Per ansamblu în UE 38% dintre bărbați utilizează zilnic internetul comparativ cu doar 28% dintre femei, însă diferența dintre sexe este mai mică de 7% în Irlanda, Grecia, Franța, Portugalia și Finlanda, dar și în cele 12 țări care au aderat la UE din 2004.   Companiile și organizațiile care semnează codul de conduită se angajează să contribuie la creșterea numărului de femei în învățământul superior din domeniul științei, tehnologiei și ingineriei și să recruteze și să rețină talentele feminine în sectorul european al telecomunicațiilor și în sectoarele conexe. Programele de mentorat, zilele deschise și taberele de informatică sunt doar unele dintre modalitățile prin care aceste societăți atrag femeile (tinere) spre acest sector.  Tot astăzi a fost lansat la Bruxelles un nou instrument, un portal online dedicat femeilor din domeniul TIC   (     www.ictwomendirectory.eu     )   . Acesta va acoperi trei domenii diferite:  tehnologie, crearea unei comunități și afaceri.  Portalul reunește toate activitățile, ofertele de muncă, legislația și statisticile referitoare la femeile din domeniul TIC pentru a oferi o privire de ansamblu asupra a ceea ce se întâmplă în acest domeniu în Europa și a ajuta la stabilirea de colaborări și crearea de rețele între diferiții actori. 1 000 de părți interesate au fost invitate să se înscrie. Context  Scopul codului de bune practici în favoarea femeilor în domeniul TIC este de a atrage tinerele din licee sau din universități spre domeniul înaltelor tehnologii, precum și de a promova femeile care lucrează deja în acest sector. Cei 28 de semnatari au fost anunțați la atelierul „   More women, better jobs and boosting growth   ” care a avut loc la Bruxelles în 8 octombrie.  Societățile care au semnat codul până acum sunt:    Alcatel-Lucent   (Franța),   APSCO   (UK),   CISCO   ,   European Center for Women and Technology   ,   e-SKILLS   (UK),   Equalitec   (UK),   Google   ,   HP   ,   IMEC   (Belgia),   Infineon   ,   IT Synergy   (UK),   Autoritatea libaneză de reglementare a telecomunicațiilor   (Liban),   Microsoft   ,   Motorola   ,   Orange France-Telecom   (Franța),   Panasonic   ,   Papirbredden Innovasjon   (Norvegia),   Portia   (UK),   Promis@Service   (Luxemburg),   P31 Consulting   (UK),   Research Council of Norway   ,   SAP   ,   Sharpe Thinking (UK),   Simula   (Norvegia),   Sony Europe   ,   Steinbeis-Europa-Zentrum   (Germania),   University of Liverpool (UK), și   Women in Technology   (UK). Semnatarii codului de bune practici în favoarea femeilor în domeniul TIC:    http://ec.europa.eu/information_society/activities/itgirls/signatories/index_en.htm     Site-ul web al Comisiei Europene dedicat femeilor din domeniul TIC:     www.ec.europa.eu/itgirls     Portalul dedicat femeilor din domeniul TIC:     http://www.ictwomendirectory.eu     Video despre femeile din domeniul TIC:  „ICT is wicked”:     http://www.youtube.com/watch?v=Mmhe     36xwS-Y
