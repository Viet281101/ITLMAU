IP/09/1201
      Bruxelles, 29 iulie 2009
      Marea majoritate a europenilor, preocupați de impactul asupra mediului al produselor pe care le cumpără 
      Patru din cinci europeni spun că țin seama de impactul asupra mediului al produselor pe care le cumpără, arată un sondaj Eurobarometru
            publicat astăzi. Preocuparea pentru mediu este maximă în Grecia, unde peste 9 din 10 persoane întrebate au afirmat că influența
            produselor asupra mediului joacă un rol important în achizițiile pe care le fac. Potrivit aceluiași sondaj, jumătate dintre
            europeni cred ce spun producătorii despre performanțele ecologice ale mărfurilor lor, dar jumătate nu cred. Aproape jumătate
            apreciază că modul cel mai potrivit de a promova produsele ecologice ar fi de a le taxa mai puțin, ridicând în schimb taxele
            la produsele dăunătoare mediului. Majoritatea respondenților găsesc că detailiștii trebuie să se implice în promovarea produselor
            ecologice și se pronunță în favoarea impunerii obligatorii a etichetelor care indică amprenta de carbon. 
      „Bătălia împotriva schimbărilor climatice trebuie purtată pe toate fronturile și fiecare trebuie să contribuie”, a declarat comisarul european pentru mediu, Stavros Dimas. „Nu este numai răspunderea firmelor
            și a guvernelor; consumatorii au și ei un rol de jucat. Cumpărând produse care nu afectează mediul și clima, fiecare consumator
            dă un semnal corect producătorilor care, la rândul lor, reacționează producând produse mai ecologice.”
      Impactul produselor asupra mediului contează
      O imensă majoritate a europenilor (83%) susțin că impactul unui produs asupra mediului are un rol important în deciziile lor de cumpărare, informează sondajul
            Eurobarometru cu privire la atitudinea europenilor față de producția și consumul sustenabile, ale cărui rezultate au fost
            publicate astăzi. Grecii sunt cei mai înclinați (92%) să ia în calcul impactul produselor pe care le cumpără asupra mediului,
            iar cehii sunt cei mai puțin interesați de acest aspect (62%).
      Opinii împărțite asupra declarațiilor firmelor despre performanțele ecologice ale produselor
      Europenii s-au arătat împărțiți în tabere egale în ceea ce privește afirmațiile producătorilor despre impactul produselor lor asupra mediului. Astfel,
            49% dintre cei intervievați cred în aceste afirmații, în timp ce 48% nu cred. Marea majoritate a olandezilor (78%) le dau
            crezare, față de numai 26% dintre bulgari – cei mai neîncrezători.
      Taxe mai mari pe produsele dăunătoare mediului, mai mici pe produsele ecologice
      Circa 46% din cetățenii UE consideră că, pentru a promova produsele ecologice, cel mai bun mijloc ar fi de a reduce taxele la aceste
            produse și de a le majora la produsele nocive pentru mediu. Britanicii sunt cei mai favorabili acestui sistem de dublă taxare.
            Dintre maltezi, în schimb, doar 28% îl susțin, majoritatea estimând că ar fi de ajuns să se diminueze taxele la produsele
            care respectă mediul. 
      Rolul important al detailiștilor în promovarea produselor ecologice
      Persoanele intervievate s-au pronunțat masiv în favoarea implicării comercianților cu amănuntul în promovarea produselor care respectă mediul. Aproximativ
            jumătate dintre cetățenii UE (49%) apreciază că detailiștii ar trebui să mărească vizibilitatea acestor produse pe rafturi
            sau să creeze un colț „verde” în magazine. O treime dintre europeni (31%) cred că serviciul cel mai mare pe care îl pot face
            comercianții este de a-i informa mai bine pe consumatori cu privire la produsele ecologice. 
      Sprijin masiv pentru amprenta de carbon pe etichete
      Ceva mai puțin de jumătate din europeni dau mare importanță etichetelor ecologice atunci când cumpără și numai unul din zece
            este de părere că acestea ar trebui să menționeze emisia totală de gaze cu efect de seră pe care o implică un produs. Cu toate
            acestea, circa 72% cred că, în viitor, etichetele indicând amprenta de carbon a produselor ar trebui să devină obligatorii.
            Părerile pe această temă diferă mult de la un stat membru la altul: cehii sunt cel mai puțin în favoarea acestor etichete
            (47%), în timp ce grecii sunt cei mai mari suporteri (90%). 
      Etichetele cu amprenta de carbon ar menționa cantitatea totală de gaze cu efect de seră, inclusiv dioxidul de carbon, emise pe toată durata de viață
            a produsului, de la producție la eliminare. În prezent, nu există un astfel de sistem de etichetare la nivel european, dar
            la consiliul din decembrie 2008 miniștrii mediului au solicitat Comisiei să studieze introducerea etichetelor cu amprenta
            de carbon.
      Context: Planul de acțiune al UE privind consumul și producția sustenabile 
      În iulie 2008 Comisia a prezentat un plan de acțiune conținând o serie de propuneri privind consumul și producția sustenabile,
            care va contribui la ameliorarea performanțelor ecologice ale produselor și va impulsiona cererea de bunuri și de tehnologii
            de producție sustenabile. În același timp, planul vrea să încurajeze industria UE să valorifice ocaziile de a inova.
      Informații suplimentare
      Paginile web ale producției și consumului sustenabile: 
      http://ec.europa.eu/environment/eussd/escp_en.htm
