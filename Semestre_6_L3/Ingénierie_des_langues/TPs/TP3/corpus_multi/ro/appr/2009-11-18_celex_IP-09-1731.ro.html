IP/09/ 1731  Bruxelles, 18 noiembrie 2009 Contrar așteptărilor, internetul de bandă largă continuă să fie din ce în ce mai utilizat în UE Cu peste 11 milioane de noi linii fixe instalate într-un an, utilizarea internetului de bandă largă continuă să ia amploare în Europa. Un raport publicat astăzi de Comisia Europeană arată că, în iulie 2009, 24% din populația Uniunii Europene dispunea de un abonament la o linie de acces la internet de bandă largă, față de 21,6% în iulie 2008. Raportul arată, de asemenea, că serviciile mobile de bandă largă câștigă teren în Europa, înregistrând o creștere de 54% din ianuarie și atingând astăzi o rată de penetrare de 4,2% la 100 de cetățeni. Nu în ultimul rând, conexiunile la internetul de bandă largă în Europa sunt tot mai rapide. 80% din liniile de bandă largă din Uniunea Europeană au în prezent o viteză de descărcare de 2 megabiți pe secundă (Mbps) sau mai mare (permițând utilizarea Web 2.0 și a video streaming-ului) în creștere cu 5% față de anul trecut.  „În pofida încetinirii creșterii economice, piața europeană a serviciilor de bandă largă continuă să fie foarte dinamică. Sporirea concurenței conduce la servicii de mai bună calitate, iar consumatorii consideră astăzi accesul la internetul de bandă largă ca fiind o parte esențială a vieții lor ”, a afirmat Viviane Reding, comisarul UE pentru Telecomunicații. „Această situație este un bun punct de plecare pentru viitoare Comisie Europeană. Existența unor piețe dinamice de servicii de bandă largă de mare viteză în cadrul unei piețe competitive unice a telecomunicațiilor reprezintă o prioritate strategică în Agenda digitală europeană pe care Comisia o pregătește în prezent. Internetul de bandă largă de mare viteză, indiferent dacă este furnizat prin rețele de fibre optice sau pe suport radio, este o condiție prealabilă pentru ca Europa să beneficieze de o economie digitală solidă și să poată rămâne lider pe piața noilor tehnologii și aplicații. După ce Parlamentul European și Consiliul au convenit, la 5 noiembrie, asupra unui nou cadru de reglementare, favorabil concurenței, pentru piețele europene de telecomunicații (   MEMO/09/491   ), sper ca utilizarea internetului de mare viteză să se intensifice în toate statele membre ale UE. Europa este evident pregătită să facă din noul deceniu un deceniu digital.” Noile cifre publicate astăzi de Comisie arată că, în ciuda conjuncturii economice nefavorabile, numărul liniilor de bandă largă a continuat în ultimul an să crească în întreaga Uniune Europeană, cu o medie de 10,7% (în perioada iulie 2008 – iulie 2009). La 1 iulie 2009, în UE existau aproximativ 120 de milioane de linii de bandă largă fixe, dintre care 11,5 milioane au fost adăugate începând cu iulie 2008.  Danemarca și Țările de Jos continuă să fie lideri mondiali pe piața serviciilor de bandă largă. Aproape 40% din populația acestor țări beneficiază de conexiune de bandă largă, însă rata creșterii încetinește pe măsură ce se apropie de saturare. Nouă țări ale UE ( Danemarca cu 37,3%, Țările de Jos cu 36,2%, Suedia cu 31,3%, Finlanda cu 30,7%, Luxemburg cu 28,8%, Regatul Unit cu 28,4%, Franța cu 27,7%, Germania cu 27,5% și recent și Belgia cu 27,5% ) se situează deasupra Statelor Unite, unde, conform   statisticilor OCDE din mai 2009   , serviciile de bandă largă au atins o rată de penetrare de 25,8% și sunt pe cale să își încetinească ritmul. Luxemburg (+18,3%) și Portugalia (+11,7%) au cunoscut o creștere mai rapidă în 2009 față de 2008.  Cota de piață medie deținută de operatorii istorici în sectorul telecomunicațiilor din UE rămâne stabilă la aproximativ 45% (cota cea mai mare fiind de 80%, în Cipru, de 67% în Luxemburg și Finlanda și de 27% în Regatul Unit, unde este cea mai scăzută). Cu toate acestea, ponderea acestor operatori pe piața serviciilor de bandă largă (inclusiv revânzarea en gros a liniilor) cunoaște un declin structural în beneficiul unei concurențe bazate pe infrastructură (în principal prin accesul necondiționat la buclele locale, care le permite și altor operatori să aibă acces la rețea). Buclele locale cu acces necondiționat total și liniile cu acces partajat reprezintă 71,4% din Digital Subscriber Lines (DSL), un procent în creștere față de cel de 65,2% înregistrat acum un an. Deși mai lentă decât anul trecut, creșterea numărului de bucle locale cu acces necondiționat are loc în detrimentul revânzării, un tip de acces care necesită un minim de investiții din partea noilor intrați, care a scăzut la 10,6% din liniile DSL față 18,2% în anul 2008. Se pare că noii operatori de pe piața telecomunicațiilor au investit progresiv și au contribuit la crearea unei piețe a serviciilor de bandă largă mai competitive.  Raportul Comisiei publicat astăzi arată totodată că cetățenii Uniunii Europene se bucură de viteze mai mari și de servicii de bandă largă de o calitate mai bună în comparație cu anul trecut. 80% din liniile de bandă largă din UE oferă viteze mai mari de 2 Mbps (față de 75% anul trecut), viteze suficient de mari pentru a urmări imagini video în direct, iar peste 15% din linii oferă o viteză de peste 10 Mbps (cu 10% mai mult decât în ianuarie 2009). Vitezele de transmisie mai mari oferă în general utilizatorilor o gamă mai largă de opțiuni, la un tarif mai mic per megabit.  Pe plan tehnologic , Digital Subscriber Line (DSL) rămâne cea mai răspândită tehnologie de acces de bandă largă din Europa, cu 94 de milioane de linii. Tehnologia FTTH (fibre-to-the-home) a crescut cu 40% în perioada iulie 2008 – iulie 2009, însă reprezintă în prezent doar 1,75% din numărul total de linii din Europa întrucât nu este disponibilă decât în câteva țări: Letonia deține proporția cea mai mare de linii de fibră optică din totalul liniilor de bandă largă, urmată de Suedia , care deține cele mai multe linii de fibră optică. Accesul de bandă largă bazat pe tehnologii mobile (care permit îndeosebi accesul la internetul mobil prin intermediul laptopurilor) înregistrează o creștere mai pronunțată în Austria (13,8%), Suedia (12,6%), Portugalia (10,8%) și Irlanda (8,3%). Penetrarea serviciilor mobile de bandă largă în Europa se situează în prezent la 4,2%, ceea ce reprezintă o creștere de 54% din luna ianuarie 2009. Context  Disponibilitatea internetului de bandă largă este un indicator-cheie al dezvoltării tehnologiilor informației și comunicațiilor (   IP/08/1422   ). De două ori pe an, Comisia dă publicității rapoarte privind evoluția piețelor serviciilor de bandă largă în UE, rapoarte bazate pe date validate de statele membre (   IP/08/1831   ). Raportul este disponibil la următoarea adresă:    http://ec.europa.eu/information_society/eeurope/i2010/benchmarking/index_en.htm    Annex  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
