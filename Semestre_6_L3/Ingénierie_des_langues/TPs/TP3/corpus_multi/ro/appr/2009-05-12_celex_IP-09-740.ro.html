IP/09/740
Bruxelles, 12.05.2009Cipuri mici cu potențial mare:
noile recomandări ale UE asigură respectarea vieții
private de către codurile de bare ale secolului XXIEuropenii
ar trebui să poată controla cipurile inteligente - o piață
mondială care se preconizează că va crește de cinci ori
în următorii zece ani – fiind totuși în același
timp capabili să le utilizeze cu ușurință pentru
simplificarea vieții de zi cu zi. Există deja peste 6
miliarde de cipuri inteligente, dispozitive microelectronice care pot fi
integrate într-o diversitate de obiecte de uz cotidian, de la frigidere la
cartelele de autobuz. Cu ajutorul tehnologiei de identificare prin
frecvență radio (Radio Frequency Identification – RFID),
cipurile pot prelucra automat date atunci când sunt apropiate de
dispozitive de „citire” care le activează, le
recepționează semnalul radio și fac schimb de date cu ele. Sunt
în cartelele pe care le utilizați pentru a intra în birou și
în cardurile inteligente cu care vă plătiți taxele de
autostradă. Comisia Europeană a adoptat astăzi un set de
recomandări prin care se asigură faptul că toți cei
implicați în proiectarea sau exploatarea de tehnologii bazate pe
cipuri inteligente respectă dreptul fundamental al persoanelor la
viață privată și la protecția datelor cu caracter
personal, cuprins în Carta
drepturilor fundamentale a Uniunii Europene proclamată la 14 decembrie
2007.
„Cipurile inteligente, o tehnologie promițătoare pentru
viitor, ne pot ușura viața în multe feluri. Vorbim de obiecte
banale care devin deodată inteligente, conectându-se la o rețea
și făcând schimb de informații. Gândiți-vă la
frigidere inteligente care vă anunță că laptele este expirat
sau la ambalaje inteligente pentru alimente, care îi avertizează pe
părinți cu privire la posibile alergii”, a declarat
Viviane Reding, comisarul UE pentru societatea informațională și
media. „Utilizarea de mici cipuri inteligente pentru a permite
comunicarea între obiecte prezintă un clar potențial economic.
Dar europenii nu trebuie să fie luați niciodată prin surprindere
de noile evoluții tehnologice. De aceea, Comisia a adoptat astăzi
recomandări ferme adresate industriei de profil. Consumatorii europeni
trebuie să aibă încredere că, dacă vine vorba de datele
lor personale, viața lor privată va rămâne la adăpost
chiar și într-un mediu tehnologic în schimbare. Prin urmare,
Comisia dorește ca tehnologia RFID să permită consumatorilor
să controleze securitatea datelor lor personale, acesta fiind cel mai bun
mod de a asigura succesul său economic. În definitiv, cota Europei pe
piața mondială a cipurilor inteligente va atinge 35% în
următorii opt ani.”
Cipurile inteligente (sau dispozitivele de identificare radio) pot avea
și au deja un impact enorm asupra activității
întreprinderilor, asupra serviciilor publice și a produselor de
consum, de la eficientizarea reciclării și a serviciilor de
sănătate la reducerea timpului de așteptare pentru plata taxelor
de autostradă și pentru recuperarea bagajelor în aeroporturi.Pentru a se asigura că Europa este pregătită pentru aceste
schimbări, Comisia a prezentat astăzi următoarele principii
vizând protejarea vieții private și a datelor cu caracter
personal în cursul utilizării cipurilor inteligente:Consumatorii ar trebui să poată decide dacă produsele pe care
le cumpără din magazine folosesc sau nu cipuri inteligente. La
cumpărarea unui produs cu cipuri inteligente, acestea ar trebui dezactivate
automat, imediat și gratuit la punctul de vânzare, cu excepția
cazului în care consumatorul optează pentru păstrarea lor în
funcțiune și cere în mod explicit acest lucru. Se pot acorda
exceptări, de exemplu pentru a se evita impunerea unor sarcini inutile
comercianților cu amănuntul, însă numai după ce se
evaluează impactul cipului asupra vieții private.
Companiile sau autoritățile publice care utilizează cipuri
inteligente ar trebui să ofere consumatorilor informații simple
și clare, din care aceștia să înțeleagă dacă
datele lor cu caracter personal vor fi utilizate, ce tip de date se
colectează (cum ar fi numele, adresa, data nașterii) și în
ce scop sunt colectate acestea. De asemenea, acestea ar trebui să
eticheteze în mod clar dispozitivele care „citesc”
informațiile stocate în cipurile inteligente, pentru ca acestea
să poată fi identificate, și să pună la dispoziție
un punct de contact de unde cetățenii să poată obține
mai multe informații.
Asociațiile și organizațiile din domeniul comerțului cu
amănuntul ar trebui să atragă atenția consumatorilor asupra
produselor care conțin cipuri inteligente, prin adoptarea unui semn comun
la nivel european care să indice prezența unui cip inteligent
într-un produs.
Înainte de a utiliza cipuri inteligente, companiile și
autoritățile publice ar trebui să realizeze evaluări ale
impactului în ceea ce privește protecția vieții private
și a datelor. Aceste evaluări, supervizate de autoritățile
naționale însărcinate cu protecția datelor, ar trebui
să asigure faptul că datele cu caracter personal sunt în
siguranță și bine protejate.În 2008 s-au
vândut, la nivel mondial, 2,2 miliarde de dispozitive RFID, cum ar fi cele
utilizate pentru plata taxelor de autostradă sau pentru identificarea
containerelor de transport, dintre care aproximativ o treime s-au vândut
în Europa. Potrivit estimărilor, piața mondială a
dispozitivelor RFID s-a ridicat la 4 miliarde EUR în 2008 și
urmează să crească până la circa 20 miliarde EUR
până în 2018.
Context:
În
2006, Comisia Europeană a lansat o consultare publică (IP/06/289)
cu privire la realizarea și utilizarea de cipuri inteligente (sau de
tehnologii de identificare prin frecvență radio). Pe baza acestei
consultări, Comisia a adoptat ulterior, în martie 2007, o comunicare
(IP/07/332)
în care arăta că publicul așteaptă măsuri
suplimentare de protecție a vieții private și a datelor.
Recomandarea adoptată astăzi, a cărei elaborare s-a bazat pe
consultarea tuturor părților interesate, inclusiv furnizorii și
utilizatorii acestei tehnologii, organismele de standardizare,
organizațiile consumatorilor, grupurile din cadrul societății
civile și sindicatele, constituie un răspuns la aceste
așteptări și vizează crearea de condiții echitabile
pentru industria europeană de profil, respectând în același
timp dreptul la viață privată al persoanelor. Statele membre au
acum la dispoziție doi ani pentru a informa Comisia cu privire la
măsurile pe care intenționează să le ia pentru a asigura
îndeplinirea obiectivelor din recomandare. În termen de trei ani,
Comisia va prezenta un raport cu privire la implementarea recomandării,
inclusiv o analiză a impactului acesteia asupra companiilor și a
autorităților publice care utilizează cipuri inteligente, precum
și asupra cetățenilor.
Recomandarea poate fi consultată la:
http://ec.europa.eu/information_society/policy/rfid/index_en.htmMEMO/09/232
