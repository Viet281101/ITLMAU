IP/09/57
Bruxelles, 15 ianuarie 2009Piața produselor lactate: Comisia
propune măsuri suplimentare în sprijinul sectoruluiDupă recenta scădere dramatică a
prețurilor la lapte și la produsele lactate, comisarul pentru
agricultură Mariann Fischer Boel a promis astăzi introducerea unor noi
măsuri de sprijinire a pieței. Săptămâna viitoare,
Comisia va reintroduce restituirile la export pentru unt, brânză
și laptele praf integral și degresat. În martie, când
încep achizițiile de intervenție la unt și la
laptele praf degresat, Comisia își propune să
cumpere, dacă este nevoie, peste cantitățile prestabilite, prin
intermediul unor licitații regulate. Încă din luna noiembrie,
Comisia a reintrodus depozitarea privată pentru unt, măsură care
se aplică de la 1 ianuarie 2009 inclusiv pentru untul produs în
decembrie. Depozitarea privată a primit astfel undă verde mai devreme
decât de obicei.
„Multă lume a fost surprinsă de cât de drastic a putut
să scadă prețul laptelui în ultimele luni”, a declarat
Mariann Fischer Boel. „Am vorbit cu mulți producători în
cursul deplasărilor mele în diferite state membre și este clar
că sunt îngrijorați. E timpul ca Uniunea Europeană să
dea o mână de ajutor. Măsurile introduse în cadrul
bilanțului de sănătate vor impulsiona semnificativ sectorul
produselor lactate, dar trebuie făcut ceva acum, fiindcă bilanțul
de sănătate se aplică abia din sezonul următor. Cred
realmente că măsurile propuse astăzi vor contribui în mare
măsură la stabilizarea pieței produselor lactate.” 
După o majorare fără precedent a prețurilor la lapte
și produsele lactate în 2007 și la începutul lui 2008,
situația de pe piața produselor lactate s-a inversat complet în
ultima perioadă. Creșterea ofertei de produse lactate pe piața
internațională și diminuarea cererii pe piața internă
au împins în jos prețurile pieței până aproape de
nivelul de intervenție sau chiar sub acest prag. Prețul plătit
producătorilor de lapte a urmat, evident, același curs,
înregistrând deja scăderi substanțiale, în timp ce noi
reduceri se prefigurează. 
În ceea ce privește intervenția, achizițiile de unt
și lapte praf degresat se vor relua de la 1 martie (producția din
februarie fiind eligibilă) și vor rămâne în vigoare
până la sfârșitul lui august. Primele 30 000 de tone de unt
și 109 000 de tone de lapte praf degresat se vor cumpăra la un
preț prestabilit (prețul de intervenție). Se anticipează
că această disponibilitate de cumpărare la unt se va epuiza rapid
și, prin urmare, piața va trebui să fie sprijinită în
continuare. Așa cum s-a stabilit în cadrul bilanțului de
sănătate, se vor putea accepta cantități peste această
limită, prețurile urmând să fie fixate prin licitații
bilunare. Mariann Fischer Boel a cerut serviciilor sale să
pregătească o decizie privind aplicarea acestei măsuri, care
să fie prezentată Comitetului de gestionare, astfel încât,
dacă se atinge limita de 30 000 tone la unt și de 109 000 tone la
laptele praf degresat, să se evite orice sincopă a intervenției
în actuala perioadă de scădere a prețurilor.
În ceea ce privește restituirile la export, a venit vremea
reactivării acestui instrument. Menținerea unor prețuri ridicate
pe piața internațională pentru o perioadă a dus la
suspendarea restituirilor la export în iunie 2007. Acum că
prețurile de pe piața internațională au scăzut sub
nivelul prețurilor de intervenție și de piață din UE,
exportatorii europeni nu mai pot face față competiției.
Situația este cu atât mai gravă cu cât exportatorii din UE
au deja dificultăți ca urmare a crizei financiare și bancare.
Restituirile la export vor fi reactivate nu numai pentru unt și pentru
laptele praf degresat, ci și pentru toate celelalte produse lactate care
erau eligibile în trecut, în special pentru laptele praf integral
și pentru brânză. Restituirile pentru unt și pentru laptele
praf degresat se fixează prin licitație, proxima rundă de oferte
urmând să fie stabilită săptămâna viitoare.
Pentru a spori eficiența sistemului, se va mări frecvența
licitațiilor care nu se vor mai ține lunar, ci de două ori pe
lună.
Ca și până acum, restituirile la export se vor aplica în
conformitate cu drepturile și obligațiile care revin Uniunii Europene
în cadrul OMC. Cât privește nivelul concret al restituirilor,
acesta va depinde de ofertele primite din sectorul comercial și se va
stabili după obișnuitele criterii obiective, astfel încât
restituirile să se acorde numai atât cât este necesar.
Prin luarea acestor măsuri, Comisia dorește să transmită
un mesaj clar producătorilor de lapte și industriei produselor
lactate, arătând că este gata să facă uz de toate
instrumentele de care dispune pentru a susține piața și
veniturile producătorilor.
