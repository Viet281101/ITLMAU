IP/09/1716   Bruxelles, 16 noiembrie 2009  Investițiile corporative în cercetare-dezvoltare în 2008 au înregistrat o creștere globală – companiile din UE conduc, în fața celor din SUA și Japonia  Investițiile corporative în cercetare-dezvoltare la nivel mondia l au crescut cu 6,9 % în 2008, în ciuda crizei economice, conform tabloului pe 2009 privind investițiile realizate în cercetarea-dezvoltarea industrială din UE („EU Industrial R&amp;D Investment Scoreboard”), publicat astăzi. Cu un plus de 8,1 %, creșterea investițiilor în cercetare-dezvoltare realizate de companiile din UE, definite ca fiind companii cu sediul în UE, este semnificativ mai ridicată, pentru al doilea an la rând, decât cea a companiilor din SUA, cifrată la 5,7 %, precum și decât cea a companiilor din Japonia, de 4,4 %. Două companii din UE figurează în clasamentul primelor zece firme: Volkswagen pe locul 3, cu o investiție în cercetare-dezvoltare de 5,93 miliarde EUR, și Nokia pe locul 8. Cel mai mare investitor din lume în cercetare-dezvoltare a fost Toyota Motor, cu 7,61 miliarde EUR.  Raportul mai arată, de asemenea, că cea mai mare creștere a investițiilor în cercetare-dezvoltare au înregistrat-o companiile din țările emergente.  „Este o veste bună faptul că, în 2008, companiile din UE și-au menținut nivelul investițiilor în cercetare-dezvoltare, în condițiile crizei economice.  Aceasta este cea mai bună strategie pentru a ieși mai puternici din criză.  Trebuie să susținem eforturile companiilor din UE și să oferim stimulente pentru a consolida sectoarele comunitare în care se desfășoară activități intense de cercetare.  Crearea unui adevărat spațiu european de cercetare reprezintă o parte a răspunsului la această provocare, împreună cu acțiuni comunitare vizând promovarea investițiilor inteligente în cercetare-dezvoltare.  Salut, de asemenea, creșterea nivelului investițiilor realizate în cercetare-dezvoltare de către companiile din UE care activează în domeniul tehnologiilor energetice cu emisii reduse de carbon.  Acestea reprezintă noi surse de creștere și locuri de muncă în UE ”, a declarat Comisarul european pentru știință și cercetare, Janez Potočnik.   Tabloul investițiilor realizate în cercetarea-dezvoltarea industrială din UE, elaborat de Comisia Europeană, arată că, în ciuda crizei economice, investițiile corporative în cercetare-dezvoltare la nivel mondial se situează totuși la 6,9 %, în comparație cu nivelul de 9,0 % din 2007 (figura 1).  Companiile din UE au reușit să își mențină aproape neschimbată evoluția ascendentă a investițiilor în cercetare-dezvoltare, la 8,1 %, față de 8,8 % în 2007, în timp ce companiile din SUA au înregistrat o creștere mai slabă, de la 8,6 % în 2007 la 5,7 % în 2008.   Companiile din economiile emergente au continuat să prezinte cea mai ridicată rată de creștere a investițiilor în cercetare-dezvoltare, în fruntea acestora aflându-se China, cu o creștere de 40 %, India (27,3 %), Taiwan (25,1 %) și Brazilia (18,6 %).  Dacă impactul crizei nu se reflectă încă pe deplin în investițiile corporative în cercetare-dezvoltare, acesta este mai vizibil în cazul altor indicatori colectați pentru realizarea tabloului, cum ar fi profiturile din exploatare ale companiilor, care au scăzut cu 30,5 % la companiile din UE și cu 19,1 % la companiile din SUA. Tendințe la nivelul companiilor  Două companii din UE, Volkswagen și Nokia, se află printre primii zece investitori în cercetare-dezvoltare. Între aceștia se mai numără cinci companii din SUA, printre care Microsoft, General Motors și Pfizer, și una din Japonia, Toyota, aflată pe primul loc. În primii 50 de investitori în cercetare-dezvoltare se numără 16 companii din UE și 18 companii din SUA, cu două mai puține decât în 2007, în ambele cazuri, precum și 13 companii din Japonia – cu patru mai multe decât în 2007. Cu toate acestea, companiile din UE aflate între primii 50 de investitori au prezentat, în medie, o intensitate mai ridicată a investițiilor în cercetare-dezvoltare (luate ca procent din vânzări) decât companiile din alte părți ale lumii, intensitatea fiind de 7,8 % față de 6,8 % (figura 2). Tendințe la nivel sectorial  În SUA, creșterea investițiilor în cercetare-dezvoltare este dominată de sectoarele cu activitate intensă de cercetare-dezvoltare, printre care sectorul farmaceutic, sectorul biotehnologiei și sectorul IT, în timp ce în UE creșterea acestor investiții este repartizată în mod mai uniform între toate sectoarele.   Companiile din SUA și-au consolidat poziția fruntașă în sectoarele cu o intensitate ridicată a activităților de cercetare-dezvoltare, sporindu-și investițiile cu 35 % în ultimii patru ani, față de doar 13,6 % în cazul companiilor din UE (figura 3). Deși totalul la nivelul sectoarelor cu activitate intensă de cercetare-dezvoltare din SUA este de două ori mai mare decât cel din UE în ceea ce privește investițiile în cercetare-dezvoltare, companiile din UE care activează în aceste sectoare prezintă performanțe similare cu cele ale concurenților din SUA în ceea ce privește cercetarea-dezvoltarea și indicatorii aferenți.  Companiile din UE sunt fruntașe în sectoarele cu o intensitate medie spre ridicată și medie spre scăzută a activității de cercetare-dezvoltare, cum ar fi sectorul automobilelor și al componentelor auto, sectorul echipamentelor electrice și electronice sau sectorul produselor chimice.   Sectorul farmaceutic și al biotehnologiei își consolidează poziția ca primul sector de investiții în cercetare-dezvoltare, atât la nivel mondial, cât și în SUA, reprezentând 18,9 % și, respectiv, 25,0 %. Multe companii farmaceutice au prezentat o creștere puternică a investițiilor în cercetare-dezvoltare: de exemplu Takeda Pharm. (+42,7 %), Boehringer Ingelheim (+21,9 %), Schering-Plough (+20,6 %). Cu toate acestea, Merck (SUA), Johnson &amp; Johnson și Pfizer și-au redus cu 1-2 % investițiile în cercetare-dezvoltare.  Sectorul automobilelor și al componentelor auto este pe locul trei la nivel mondial, reprezentând 17,1 %, dar pe primul loc în SUA și Japonia, unde reprezintă 25,0 %, respectiv, 27,0 %. În ciuda faptului că este primul sector afectat de criza economică, unele companii producătoare de automobile au înregistrat anul trecut creșteri de două cifre ale investițiilor în cercetare-dezvoltare: Volkswagen (+20,4 %), Peugeot (+14,4 %) și Fiat (+14,1 %). Altele și-au redus considerabil investițiile în cercetare-dezvoltare - de exemplu Renault (-9,2 %), Daimler (-9,1 %), BMW (-8,9 %), Ford Motor (-2,7 %) și General Motors (-1,2 %).  Tabloul pe acest an confirmă activitatea susținută de cercetare-dezvoltare a companiilor care activează în domeniul tehnologiilor energetice bazate pe surse regenerabile. Cele șase companii din UE din acest sector au prezentat o creștere impresionantă a investițiilor în cercetare-dezvoltare în ultimii trei ani (figura 4). Context  Tabloul pe 2009 al investițiilor realizate în cercetarea-dezvoltarea industrială din UE oferă informații cu privire la primele 1 000 de companii din UE și la primele 1 000 de companii din afara UE care au investit în cercetare-dezvoltare în cursul ultimului an de raportare. Acest tablou este publicat anual de Comisia Europeană. Tabloul și alte rapoarte de analiză și monitorizare a investițiilor realizate în cercetare de sectorul industrial pot fi descărcate de la   http://iri.jrc.ec.europa.eu/    A se vedea, de asemenea,   MEMO/09/503   : Întrebări și răspunsuri  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
