IP/09/1070 Bruxelles, 2 iulie 2009 Instrument UE de microfinanțare în valoare de 100 de milioane EUR pentru a ajuta șomerii să înființeze mici întreprinderi  Comisia Europeană a propus astăzi crearea unui nou instrument de microfinanțare care să ofere microcredite micilor întreprinderi și persoanelor care și-au pierdut locul de muncă și doresc să înființeze o mică întreprindere.  Bugetul inițial va fi de 100 de milioane EUR, preconizându-se că această sumă va mobiliza peste 500 de milioane EUR în cadrul unei inițiative comune cu instituții financiare internaționale, în special cu Grupul Băncii Europene de Investiții (BEI).  Noul instrument reprezintă una dintre acțiunile anunțate în comunicarea Comisiei intitulată „Un angajament comun pentru ocuparea forței de muncă” din 3 iunie (a se vedea   IP/09/859   și   MEMO/09/259   ).  „Criza economică va provoca pierderea a 3,5 milioane de locuri de muncă în UE în cursul acestui an.  Din cauza crizei financiare, cei ce doresc să lanseze sau să dezvolte propriile activități economice nu mai reușesc să obțină credite”, a arătat Vladimír Špidla, comisarul pentru ocuparea forței de muncă și afaceri sociale.  „În contextul actualei recesiuni, dorim ca șomerii să aibă posibilitatea unui nou început datorită accesului facilitat la creditele destinate lansării sau dezvoltării de noi întreprinderi.  De asemenea, dorim să ajutăm micile întreprinderi să se dezvolte, chiar și în condiții de criză.  Astfel, se va contribui la crearea de noi locuri de muncă.  UE poate crea o valoare adăugată reală prin intermediul valorificării la maximum a cooperării cu Grupul BEI, ceea ce va determina creșterea numărului de persoane care vor putea să‑și realizeze dorința de a deveni antreprenori.”  Încetinirea economică actuală a început ca o criză financiară provocată de apariția unor probleme grave de lichiditate:  băncile au încetat să-și mai acorde împrumuturi unele altora și să acorde creditele necesare pentru ca persoanele să desfășoare activități economice și, astfel, să creeze locuri de muncă.  Noul instrument de microfinanțare vizează să faciliteze situația celor care, în contextul actual de reducere a resurselor de creditare, ar putea întâlni dificultăți de acces la fondurile destinate înființării de noi întreprinderi.  Lucrătorii care și-au pierdut sau riscă să-și piardă locul de muncă și care doresc să‑și înființeze propria întreprindere vor avea acces facilitat la fonduri și vor beneficia de măsuri de sprijin suplimentare, cum ar fi orientarea, formarea profesională și consilierea.  Persoanele dezavantajate, inclusiv tinerii, care doresc să lanseze sau să dezvolte o mică întreprindere proprie vor beneficia, de asemenea, de garanții și de asistență pentru pregătirea unui plan de afaceri.  Se preconizează că bugetul inițial de 100 de mil ioane EUR va mobiliza credite în valoare de 500 de milioane EUR, în cooperare cu instituții financiare internaționale precum Grupul BEI.  Ar putea fi astfel acordate circa 45 000 de împrumuturi în decursul unui interval de până la opt ani.  În plus, posibilitatea ca împrumuturile să beneficieze de reducerea ratei dobânzilor prin intervenția Fondului Social European va facilita accesul la fonduri.  Microcreditul în UE se referă la acordarea de împrumuturi mai mici de 25 000 EUR.  El este destinat microîntreprinderilor cu mai puțin de 10 angajați (reprezentând aproximativ 91% din totalul întreprinderilor europene) și șomerilor sau persoanelor inactive care doresc să înceapă activități independente, dar nu au acces la servicii bancare tradiționale.  99% dintre întreprinderile nou înființate sunt microîntreprinderi sau întreprinderi mici, iar o treime dintre ele sunt înființate de șomeri.  Propunerea Comisiei va fi discutată, în cadrul procedurii de codecizie, de statele membre ale UE reunite în contextul Consiliului de Miniștri (VMC: vot cu majoritate calificată) și de Parlamentul European.  Comisia estimează că noul „instrument de microfinanțare Progress” va începe să funcționeze în 2010. Context  Ca parte a răspunsului UE la criză, în cadrul Consiliului European de primăvară și al Reuniunii la nivel înalt privind ocuparea forței de muncă organizată în mai la Praga au fost identificate și definite trei priorități-cheie:  menținerea nivelului ocupării forței de muncă, crearea de locuri de muncă și promovarea mobilității.  Pornind de la acest efort comun, Comisia a prezentat, la data de 3 iunie, comunicarea „Un angajament comun pentru ocuparea forței de muncă”, ce urmărește să intensifice cooperarea între UE și statele membre, precum și între partenerii sociali europeni în privința acestor trei priorități.  Propunerea de astăzi reprezintă una dintre inițiativele conturate la 3 iunie. Informații suplimentare Propunerea privind instrumentul european de microfinanțare și documentul său de însoțire    http://ec.europa.eu/social/main.jsp?langId=en&amp;catId=89&amp;newsId=547&amp;furtherNews=yes    Site-ul Comisiei Europene privind impactul social al crizei    http://ec.europa.eu/social/main.jsp?langId=ro&amp;catId=736    Un angajament comun pentru ocuparea forței de muncă    http://ec.europa.eu/social/main.jsp?langId=ro&amp;catId=89&amp;newsId=514&amp;furtherNews=yes
