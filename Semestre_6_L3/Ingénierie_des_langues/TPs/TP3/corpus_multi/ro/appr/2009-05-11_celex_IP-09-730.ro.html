IP/09/730
Bruxelles, 11 mai 2009Președinții Comisiei și
Parlamentului discută despre contribuții etice la guvernanța
economică europeană și mondială cu liderii religioși
europeniAstăzi, aproximativ douăzeci de
înalți reprezentanți ai creștinismului, iudaismului și
islamismului din Europa s-au întâlnit la sediul Comisiei Europene, la
invitația președintelui Comisiei Europene, domnul José Manuel
Barroso, pentru un dialog informal cu UE. Reuniunea a fost coprezidată de
președintele Comisiei, domnul Barroso, și de
președintele Parlamentului European, domnul Hans-Gert Pöttering.
Întâlnirea din acest an a avut ca temă o provocare majoră la
nivel european și mondial: criza economică și financiară,
precum și contribuțiile etice la guvernanța economică
europeană și mondială.
Aceasta a fost cea de-a cincea reuniune anuală a conducătorilor
instituțiilor UE cu lideri religioși. Inițiativa a fost
lansată de președintele Barroso în 2005.
În acest an, discuțiile s-au axat pe „Criza economică
și financiară: contribuții etice la guvernanța
economică europeană și mondială”.
Președintele Barroso a declarat că: „Pe măsură ce
criza financiară și economică se accentuează, este din ce
în ce mai evident că a venit momentul să reconciliem
guvernanța economică cu valorile noastre etice fundamentale, pe care
proiectul european s-a bazat în ultimii 50 de ani. În această
privință, Comisia a luat inițiative importante, în special
în ceea ce privește reglementarea pieței financiare, în
vederea consolidării responsabilității și a
durabilității economiilor noastre.”
Președintele Parlamentului European, domnul Hans-Gert Pöttering, a
subliniat: „Acestea sunt momente foarte dificile din punct de vedere
economic pentru cetățenii Uniunii Europene. Tocmai în astfel de
momente trebuie să fie adusă în prim-plan Europa, în
calitate de comunitate bazată pe valori și pe principiul fundamental
al solidarității. Soluțiile comune pe care le căutăm
trebuie să se bazeze pe demnitatea umană și să asigure
că toate segmentele societății noastre sunt luate în
considerare. Contribuția religiilor și a bisericilor este
esențială în acest sens. Deseori, acestea sunt implicate în
activități desfășurate în favoarea celor mai
vulnerabili membri ai societăților noastre.”
Participanții la reuniune au încurajat eforturile UE de a coordona,
stimula și a orienta acțiunea de a consolida reglementarea
financiară, a relansa economia și a influența ocuparea
forței de muncă în Europa și în lumea
întreagă. De asemenea, aceștia au subliniat nevoia de a se
asigura că justiția socială rămâne o prioritate a
procesului de luare a deciziilor politice și au reamintit că,
într-o perioadă în care șomajul și sărăcia
continuă să crească până la niveluri foarte
îngrijorătoare, societățile noastre ar trebui să
poată acționa împreună pentru a elabora și a pune
în aplicare măsuri concrete, în vederea controlării
efectelor crizei asupra cetățenilor. În cele din urmă,
aceștia au subliniat angajamentul lor de a contribui la revigorarea
sentimentului de solidaritate în rândul europenilor de toate
confesiunile și credințele, precum și de a inspira mai multe
elemente etice în comportamentul operatorilor financiari și economici.Lista participanților: a se vedea MEMO/09/227
