IP/09/1366  Bruxelles, 28 septembrie 2009 „Echipa savorilor”, campania UE în favoarea unei alimentații sănătoase – o nouă inițiativă de promovare a unui stil de viață sănătos și a unei diete echilibrate în rândul copiilor Mariann Fischer Boel, comisarul pentru agricultură și dezvoltare rurală, a lansat astăzi o nouă campanie în favoarea unei alimentații sănătoase dedicată școlarilor europeni. Trei manifestări itinerante, organizate sub sloganul „Savurează, bea si fă mișcare”, vor trece prin șapte țări europene, oferind copiilor șansa de a participa la activități și jocuri educative. Comisia Europeană a lansat totodată un site web interactiv, concursuri și alte manifestări, toate având un singur scop - îmbunătățirea deprinderilor alimentare ale copiilor. Justine Henin, campioana belgiană la tenis, și Rosolino Cannio, în vârstă de opt ani, deținător al unui record Guinness, își vor aduce contribuția la transmiterea acestui mesaj. „Când vedem în jurul nostru atâția copii supraponderali, este clar că trebuie să acționăm acum”, a declarat Mariann Fischer Boel, comisarul pentru agricultură și dezvoltare rurală. „Prin programele comunitare de distribuire a fructelor și, respectiv, a laptelui în școli s-au făcut doi pași în direcția bună, iar, prin intermediul campaniei în favoarea unei alimentații sănătoase, va ajunge în școli și mesajul că este distractiv să fii în formă”. Comisarul european pentru sănătate, Androulla Vassiliou, a declarat: „Campania în favoarea unei alimentații sănătoase vine în completarea eforturilor pe care le-am depus, în cadrul strategiei UE privind nutriția, activitatea fizică și sănătatea, pentru a reduce obezitatea infantilă în Europa. Este extrem de important ca toate politicile UE să contribuie la eforturile depuse în direcția consolidării și sprijinirii unor medii mai sănătoase pentru toți cetățenii.” Context  Campania în favoarea unei alimentații sănătoase se va derula în paralel cu Programul de încurajare a consumului de fructe în școli și cu Programul de distribuire a laptelui în școli demarate de UE – inițiative importante care promovează o dietă mai echilibrată și deprinderi alimentare mai sănătoase în rândul copiilor.  Campania în favoarea unei alimentații sănătoase face cunoscut mesajul Mănâncă, bea și fă mișcare direct în școli. Pe parcursul a opt săptămâni, manifestările itinerante vor trece prin Belgia, Franța, Regatul Unit, Irlanda, Estonia, Lituania și Polonia. Fiecare manifestare itinerantă va vizita câte două școli pe zi. În total, activitățile de promovare a alimentației sănătoase vor avea ca țintă 18 000 de copii din 180 de școli. Mesajul care urmează să fie transmis este: „Mâncați sănătos, deoarece este distractiv să fii în formă ”.  În paralel cu manifestarea itinerantă, pe site-ul UE dedicat Echipei savorilor se va derula, timp de opt săptămâni, o vânătoare interactivă de comori, în cadrul căreia toți școlarii europeni cu vârste cuprinse între 8 și 15 ani pot încerca să câștige o serie de obiecte sportive.  Conform unui sondaj Eurobarometru recent, trei sferturi dintre respondenți sunt „total de acord” că „în prezent par să fie mai mulți copii supraponderali decât acum cinci ani”. Într-adevăr, aproximativ 22 de milioane de copii din UE sunt supraponderali, 5 milioane dintre aceștia fiind obezi. Pentru informații suplimentare: Campania Echipa savorilor:   http   ://   ec   .   europa   .   eu   /   agriculture   /   tasty   -   bunch   /   Dosarul de presă actualizat este publicat la adresa:    http://ec.europa.eu/agriculture/tasty-bunch/press-corner/index_en.htm    Programul comunitar de încurajare a consumului de fructe în școli:    http://ec.europa.eu/agriculture/markets/fruitveg/sfs/index_en.htm     Programul european de distribuire a laptelui în școli:     http://ec.europa.eu/agriculture/markets/milk/schoolmilk/index_en.htm    Portalul UE dedicat sănătății publice – Nutriție    http://ec.europa.eu/health-eu/my_lifestyle/nutrition/index_en.htm    Inițiativa UE privind sănătatea tinerilor:    MEMO/09     /421    și   http://health.europa.eu/youth
