IP/09/351
Bruxelles, 4 martie 2009Comisia solicită liderilor UE să
rămână uniți în fața crizei, să accelereze
reforma pieței financiare și să joace un rol de lider mondial la
summit-ul G20Comisia Europeană solicită liderilor UE
să intensifice și mai mult acțiunile coordonate la nivel european
pentru a lupta împotriva crizei economice. În comunicarea sa
adresată reuniunii Consiliului European din 19-20 martie, Comisia
prezintă propuneri pentru continuarea sprijinului amplu acordat deja
economiei reale și pieței muncii. Comunicarea Comisiei
prezintă o reformă globală a sistemului financiar, bazată pe
raportul de Larosière. Aceasta arată modul în care un angajament
clar și unit față de acest program ambițios poate facilita
asumarea de către Uniune a unui rol de lider global la summit-ul G20 de la
Londra, din 2 aprilie.
Președintele Comisiei, José Manuel Barroso, a declarat:
„Consiliul European de primăvară trebuie să trimită un
semnal puternic cetățenilor, mediilor de afaceri și lumii. Da,
există o cale pentru a ieși din această criză. Da, Europa
are unitatea, încrederea și hotărârea de a câștiga
această bătălie. Trebuie să punem în aplicare cu
fermitate și prin coordonarea eforturilor planul convenit de redresare
economică. Trebuie să folosim la maxim piața unică.
Astăzi, le cerem liderilor UE să convină asupra unui plan de
acțiune amplu. Să facă tot ce este posibil pentru a proteja
cetățenii noștri de perspectiva șomajului. Să
curețe piețele financiare, pe baza raportului de Larosière
și, în apropierea summit-ului G 20 de la Londra, să creeze
condițiile pentru ca Europa să joace un rol de lider mondial, prin
forța exemplului și prin puterea de convingere.”
Sistemul bancar
Comunicarea Comisiei debutează cu o trecere în revistă a
măsurilor luate începând din toamna anului 2008, care au
contracarat destabilizarea sectorului bancar european, prevenind, astfel,
nenumărate falimente și pierderi de locuri de muncă. Comunicarea
îndeamnă statele membre să acționeze rapid pentru a
restabili încrederea și pentru a relansa creditarea bancară,
în special prin punerea în aplicare a orientărilor Comisiei,
emise la 25 februarie, privind eliminarea din bilanțurile băncilor a
activelor depreciate.
Reglementarea și supravegherea financiară
Comisia susține – și le cere liderilor UE să
susțină – principiile cheie prezentate de grupul de
Larosière. Comisia pledează pentru un sistem de supraveghere care
să combine o supraveghere mult mai strictă la nivel european, cu
menținerea unui rol clar pentru autoritățile naționale de
supraveghere. Comisia susține propunerea grupului de înființare a
unui organism de avertizare timpurie sub egida Băncii Centrale Europene
(BCE) în vederea identificării și abordării riscurilor
sistemice. Comisia susține recomandarea grupului de instituire a unui set
de standarde de reglementare fundamentale, cu aplicare la nivelul întregii
UE.
În aprilie, Comisia va prezenta inițiative, aflate deja în
lucru, privind fondurile de investiții cu risc ridicat, fondurile de
investiții în societăți necotate și structurile de
remunerare. După evaluarea impactului, Comisia va prezenta, la Consiliul
European din iunie, un calendar detaliat privind măsurile ulterioare
întemeiate pe raportul de Larosière. În toamnă, aceasta va
prezenta măsuri privind noul cadru de supraveghere, dar și privind
chestiuni precum riscurile de lichiditate și îndatorarea
excesivă, măsuri suplimentare de consolidare a protecției
deponenților și asiguraților, precum și sancțiuni
eficiente împotriva infracțiunilor.
Economia reală
Comunicarea evidențiază primele rezultate pozitive ale Planului
european de redresare economică. Sprijinul fiscal global acordat economiei
prin intermediul măsurilor luate la nivel european și național
și al factorilor de stabilizare automată se ridică la cel
puțin 3,3% din PIB în perioada 2009-2010. O anexă care
sintetizează 500 de măsuri întreprinse la nivel național
conchide că acestea corespund, în linii mari, principiilor conform
cărora orice acțiune de redresare trebuie să fie luată
în timp util, să fie bine direcționată și
temporară. 
Comisia invită liderii europeni să sprijine, pentru orice
acțiune viitoare, o serie de principii clare, conforme cu piața
unică și cu un comerț mondial liber, cu construirea unei economii
cu nivel scăzut de carbon și cu revenirea, cât mai curând
posibil, la un sistem de finanțe publice sustenabile.
Comisia reiterează apelul adresat statelor membre de a conveni asupra
unei investiții în valoare de 5 miliarde de euro, direcționate
către interconexiunile energetice și infrastructurile de bandă
largă. 
Ocuparea forței de muncă
Contribuția Comisiei invită statele membre să intensifice
eforturile pentru combaterea șomajului – care ar putea atinge 10%
în 2010, pentru prima dată din anii '90 – și a excluziunii
sociale. Aceste eforturi vor contribui, de asemenea, la menținerea cererii
și la prevenirea unor noi pierderi de locuri de muncă. Ele ar trebui
să constituie elementul central al planurilor de stimulare naționale.
Comisia invită statele membre să recurgă la măsuri precum
sprijinul financiar pentru programul de lucru flexibil, creșterea
ajutorului acordat șomerilor, diminuarea costurilor nesalariale suportate
de angajatori și dinamizarea investițiilor în competențe
și reconversie profesională. La nivel european, Comisia solicită
aprobarea rapidă a propunerii sale, pentru a permite o creștere
imediată de 1,8 miliarde de euro a plăților anticipate, în
cadrul Fondului social european.
De asemenea, Comisia stabilește o foaie de parcurs pentru summit-ul
european în domeniul ocupării forței de muncă de la Praga,
din luna mai, care ar trebui să adopte noi măsuri concrete pentru
salvarea locurilor de muncă și pentru crearea de noi locuri de
muncă în sectoarele de viitor. În vederea summit-ului, Comisia va
organiza o serie de seminarii cu toți factorii implicați din statele
membre.
Promovarea redresării globale – modul în care UE ar trebui
să își asume un rol de lider
Comisia invită liderii UE să convină cu privire la o serie de
domenii în care Europa poate și ar trebui să aibă o
poziție fermă de lider la summit-ul G 20 de la Londra din 2
aprilie, pe baza succesului obținut prin exprimarea unei poziții
comune la summit-ul de la Washington, din noiembrie 2008.
UE ar trebui să
acționeze, printr-un efort comun, pentru îmbunătățirea
sistemului financiar și de reglementare la nivel global, axându-se pe
o mai mare transparență și responsabilizare, pe reglementarea
adecvată a tuturor actorilor financiari, pe rezolvarea
dificultăților cauzate de jurisdicțiile necooperante, stimularea
cooperării internaționale în materie de supraveghere și
reformarea FMI, a Forumului pentru stabilitate financiară și a
Băncii Mondiale.
De asemenea, Europa ar trebui să promoveze redresarea economică
globală prin solicitarea unei evaluări a impactului global al
măsurilor fiscale adoptate până în prezent, prin promovarea
comerțului liber și prin invitarea summit-ului de la Londra să
lanseze o inițiativă multilaterală privind finanțarea
comerțului și, de asemenea, să își reafirme sprijinul
asumat la Washington cu privire la Obiectivele de Dezvoltare ale Mileniului.
Textul integral al Comunicării Comisiei către Consiliul European va
fi disponibil la: 
http://ec.europa.eu/commission_barroso/president/index_en.htm.
