IP/09/1812   Bruxelles, 24 noiembrie 2009 Comisia Europeană salută aprobarea de către Parlamentul European a unor reforme radicale menite a consolida concurența și drepturile consumatorilor pe piețele de telecomunicații din Europa.  Parlamentul European, reunit în sesiune plenară la Strasbourg, a adoptat astăzi oficial, cu o amplă majoritate transpartinică, pachetul de reforme UE în domeniul telecomunicațiilor propus de Comisia Europeană în noiembrie 2007 (   IP/07/1677   ) .  În curând, 500 de milioane de cetățeni ai Uniunii Europene vor beneficia de opțiuni mai variate, ca urmare a concurenței sporite de pe piețele de telecomunicații din Europa, de o mai bună acoperire a continentului european prin conexiuni la internet rapide de bandă largă și de consolidarea dreptului la protejarea vieții private în raport cu operatorii din sectorul telecomunicațiilor.  Consumatorii europeni se vor bucura și de numeroase drepturi noi, precum dreptul de a‑și schimba furnizorul de servicii de telefonie fixă sau mobilă într‑o singură zi lucrătoare fără a‑și schimba și numărul de telefon, dreptul de a fi mai bine informați în legătură cu serviciile la care se abonează și dreptul de a fi informați privind încălcarea securității datelor de către operatorul lor de servicii de telecomunicații.  De asemenea, operatorii trebuie să le ofere consumatorilor opțiunea unor contracte care să nu depășească 12 luni.   Mai mult, în conformitate cu noile reglementări UE, autoritățile naționale din sectorul telecomunicațiilor vor putea stabili niveluri minime de calitate pentru serviciile de transmisie prin rețea, promovând astfel „neutralitatea rețelei” pentru cetățenii europeni.   În plus, reforma sectorului telecomunicațiilor va reafirma și va consolida drepturile fundamentale ale consumatorilor europeni în privința accesului la internet.  O nouă dispoziție privind libertatea internetului, inclusă în pachet la insistența Parlamentului European, precizează că, având în vedere drepturile fundamentale ale cetățenilor UE, inclusiv dreptul la protejarea vieții private, autoritățile naționale nu pot restricționa accesul la internet din motive de politică publică, decât în urma unei proceduri echitabile și imparțiale și a unui control judiciar eficient și în timp util.  Aprobarea reformei de către Parlamentul European este urmarea acordului politic la care au ajuns, la 5 noiembrie, negociatorii Parlamentului, Consiliului și Comisiei (   MEMO/09/491   ) și face posibilă intrarea în vigoare a reformei UE din sectorul telecomunicațiilor în luna decembrie a acestui an.  Statele membre au apoi la dispoziție 18 luni pentru a transpune reglementările reformate ale UE în legi naționale privind sectorul telecomunicațiilor.  „Reforma UE din sectorul telecomunicațiilor va spori concurența pe piețele de telecomunicații din Europa, va oferi servicii de telefonie fixă și mobilă și de internet mai bune și mai ieftine și conexiuni mai rapide la internet pentru toți europenii.  Grație sprijinului puternic acordat astăzi de Parlamentul European, Europa pune cetățeanul în centrul reglementărilor sale din sectorul telecomunicațiilor” , a spus Viviane Reding, comisar pentru telecomunicații al UE.  „O veste bună pentru consumatorii europeni este faptul că noul și puternicul instrument de separare funcțională va ajuta autoritățile naționale de reglementare în rezolvarea blocajelor la nivelul concurenței care persistă pe piețele de telecomunicații, oferind consumatorilor opțiuni mai bune și variate.  De asemenea, sunt recunoscătoare Parlamentului European pentru sprijinul acordat Comisiei la realizarea unei piețe unice mai integrate în domeniul telecomunicațiilor.  Înființarea noului organism european din domeniul telecomunicațiilor, OAREC, a cărui organizare instituțională a fost, în mare parte, proiectată de membrii Parlamentului European, arată foarte clar că vorbim serios când spunem că operatorii europeni din sectorul telecomunicațiilor și consumatorii nu trebuie să mai simtă frontierele naționale atunci când este vorba despre accesul la rețele și furnizarea de servicii de comunicații.  Suntem la un pas de realizarea unei veritabile piețe unice pentru consumatorii și operatorii europeni din sectorul telecomunicațiilor.”   Pentru mai multe informații cu privire la 12 dintre reformele cele mai importante incluse în noul pachet de norme UE în domeniul telecomunicațiilor , a se vedea   MEMO/09/513   . Etapele următoare:    Semnarea actelor legislative de către președinții Parlamentului European și Consiliului la 25 noiembrie;    Intrarea în vigoare a întregului pachet de reforme ale telecomunicațiilor, odată cu publicarea în Jurnalul Oficial al UE ( 18 decembrie);     Înființarea Organismului autorităților europene de reglementare în domeniul comunicațiilor electronice (OAREC) (primăvara anului 2010);    Transpunerea pachetului de reforme ale telecomunicațiilor în legislația națională a celor 27 de state membre ale UE (până în iunie 2011).    Pentru informa ții suplimentare:  Textul preliminar al pachetului de reforme convenit:    http://ec.europa.eu/information_society/policy/ecomm/tomorrow/index_en.htm            MEMO/     09/513
