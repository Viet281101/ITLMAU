IP/09/ 1683  Bruxelles, 6 noiembrie 2009  Pescuit:  deschiderea unei reuniuni cruciale a Comisiei Internaționale pentru Conservarea Tonului din Oceanul Atlantic (ICCAT)  Mâine are loc la Recife, în Brazilia, deschiderea reuniunii anuale a Comisiei Internațional e pentru Conservarea Tonului din Oceanul Atlantic (ICCAT).  Principalele teme de discuție pentru UE vor fi modalitățile de garantare a refacerii stocurilor de ton roșu din Oceanul Atlantic, în special prin reducerea capturilor totale admisibile (TAC) și a capacității de pescuit, consolidarea respectării normelor ICCAT și adoptarea de măsuri corecte, fundamentate științific, pentru toate stocurile de pește.  UE intenționează să garanteze că și celelalte stocuri de pește, în afara celor de ton roșu, vor beneficia de atenția cuvenită și că se vor lua măsurile de conservare corespunzătoare pentru a se asigura sustenabilitatea activităților de pescuit respective.   Consiliul i-a acordat Comisiei un mandat solid pentru a negocia în numele UE la reuniunea ICCAT de anu l acesta.  Joe Borg, Comisarul European pentru Pescuit și Afaceri Maritime, a declarat:  „În pofida eforturilor depuse de pescarii europeni și a progreselor realizate până în prezent, situația precară în care se găsește tonul roșu necesită luarea de măsuri suplimentare. Anul acesta, ICCAT trebuie să ia taurul de coarne. Este necesar să se țină cont cu strictețe de recomandările comunității științifice în ceea ce privește tonul roșu și toate celelalte stocuri de pește vizate. În consecință, capturile totale admisibile trebuie reduse, iar capacitatea de pescuit excedentară trebuie să facă obiectul unor măsuri concrete și eficiente. Ne așteaptă o serie de decizii dificile, însă acesta este prețul care trebuie plătit pentru a asigura viitorul activităților de pescuit în cauză.  UE își va îndeplini în totalitate rolul de prim rang pe care îl deține în acest sector al pescuitului.”  În privința tonului roșu oriental, ICCAT a adoptat anul trecut, la Marrakesh, un plan de refacere revizuit cu durata de 15 ani, care prevede, printre altele, sezoane de pescuit reduse, un program de limitare a capacității de pescuit, precum și un set de măsuri de control fără precedent.  Cu toate acestea, cea mai recentă recomandare venită din partea Comitetului Științific al ICCAT subliniază necesitatea reducerii și mai mult a capturilor totale admisibile.  Mai mult, cu ocazia următoarei reuniuni a ICCAT, trebuie dezbătute spre a fi aprobate planurile de management al capacității elaborate de țările membre ICCAT, astfel cum se prevede în planul de refacere de la Marrakesh. De asemenea, în cadrul reuniunii de la Recife, vor fi dezbătute măsurile subsecvente rezultate în urma reuniunii speciale a Comitetului pentru controlul conformității al ICCAT, care a avut loc la Barcelona în luna martie. În ceea ce privește alte stocuri de pește de importanță majoră, inclusiv cele de ton obez, pește-spadă de Atlantic și de Mediterana și ton alb din Atlanticul de Nord, se preconizează revizuirea sau elaborarea unor planuri de management multianuale.  Unele dintre aceste planuri de management, precum cel vizând peștele-spadă din Atlanticul de Nord, au avut succes, însă, în lumina celor mai recente informații științifice, este nevoie de ajustarea lor suplimentară.  În plus, verificarea respectării normelor ICCAT în cazul acestor specii trebuie să fie la fel de riguroasă ca și în cazul exigențelor privind tonul roșu.  În ceea ce privește rechinii, UE va pleda pentru luarea de măsuri de protecție ambițioase, în conformitate cu angajamentul pe care și l-a asumat în cadrul Planului de acțiune al Uniunii Europene referitor la rechini.  În acest an, UE va prezenta în special o serie de propuneri de măsuri care să garanteze protecția rechinului scrumbiilor și a rechinului-vulpe.  În acest an, Reuniunea anuală a ICCAT se va desfășura în perioada 7 – 15 noiembrie.  ICCAT este o organizație interguvernamentală în domeniul pescuitului și care răspunde de conservarea tonului și a speciilor înrudite cu tonul din Oceanul Atlantic și din mările adiacente.  Organizația a fost înființată în 1966 și are în prezent 51 de membri.  Pentru detalii suplimentare, a se vedea   www.iccat.int
