IP/09/472
Bruxelles, 25 martie 2009Comisia UE adoptă măsuri severe
împotriva sclaviei moderne și abuzului sexual asupra
copiilorComisia Europeană a adoptat astăzi
două propuneri de noi norme în vederea intensificării luptei
împotriva traficului de persoane, precum și a abuzului sexual asupra
copiilor, a exploatării sexuale a copiilor și a pornografiei
infantile. Aceste noi propuneri înlocuiesc legislația
existentă care este în vigoare din 2002 și respectiv 2004. Noile
propuneri vor garanta alinierea deplină la cele mai înalte standarde
europene, vor asigura o mai bună asistență victimelor și
acțiuni mai stricte împotriva criminalilor vinovați de abuz
sexual asupra copiilor și de trafic de persoane. Propunerile tratează,
de asemenea, tehnologiile din cyberspațiu care evoluează
rapid.
Vicepreședintele Barrot, însărcinat cu problemele de
justiție, libertate și securitate, a declarat: „Dorim să
construim o Uniune Europeană care este într-adevăr în
măsură să ofere protecție celor mai vulnerabili
cetățeni împotriva celor mai oribile infracțiuni. Când
ne referim la traficul de persoane, vorbim despre femei și fete care fac
obiectul sclaviei sexuale, despre copii bătuți și
maltratați, obligați să cerșească și să fure,
despre tineri obligați să muncească în condiții
îngrozitoare pentru salarii de mizerie. Când ne referim la abuzul
sexual asupra copiilor și la exploatarea sexuală a copiilor, vorbim
despre infracțiuni înfiorătoare împotriva copiilor care
lasă urme adânci și provoacă suferință o
viață întreagă.”
Fapte și cifre-cheie
Conform Organizației Mondiale a Muncii, în total 1 225
milioane de persoane sunt victime ale traficului de persoane la nivel
transnațional sau în interiorul țării lor. Majoritatea
victimelor traficului de persoane sunt exploatate pentru prostituție (43%)
sau pentru muncă (32%). În ceea ce privește exploatarea
sexuală comercială sub constrângere, majoritatea
copleșitoare (98%) o reprezintă femeile și fetele. Din cifrele pe
care le avem la dispoziție, se poate estima că anual câteva sute
de mii de persoane sunt victime ale traficului de persoane din țări
terțe în UE sau în interiorul UE. 
Studiile sugerează că o minoritate importantă de copii din
Europa, între 10% și 20% conform unei estimări
științifice fundamentate, va face obiectul unui abuz sexual în
copilărie.
În 2008 au fost identificate peste 1 000 de site-uri comerciale
și aproximativ 500 de site-uri necomerciale cu conținut legat de
abuzul copiilor, din care 71% în SUA. Se estimează că aproximativ
20% din site-urile cu materiale pornografice cu copii sunt site-uri
necomerciale [majoritatea în sistem peer-to-peer (P2P)]. 
Se estimează că aproximativ 20% în medie din autorii
infracțiunilor sexuale (cu mari diferențe între diferitele
profiluri ale autorilor infracțiunilor) săvârșesc noi
infracțiuni după condamnare. 
Noile propuneri
Cele două propuneri de decizii-cadru ale Consiliului prevăd
obligativitatea ca țările UE să acționeze pe trei fronturi:
aducerea în fața justiției a criminalilor, protejarea victimelor
și prevenirea infracțiunilor.
Propunerea de combatere a traficului de persoane apropie
legislațiile naționale și sancțiunile, garantează
că autorii infracțiunilor sunt aduși în fața
justiției, chiar și atunci când infracțiunile sunt
săvârșite în străinătate. Documentul permite
poliției să recurgă la ascultarea convorbirilor telefonice,
interceptări și alte instrumente similare folosite pentru a combate
criminalitatea organizată. Victimele vor beneficia de găzduire și
îngrijiri medicale, și, dacă este necesar, de protecția
poliției astfel încât să poată să își
revină și să nu le fie teamă să depună
mărturie împotriva autorului infracțiunii. Victimele vor fi
protejate astfel încât să nu fie traumatizate ulterior în
cursul procedurilor penale, ca urmare, de exemplu, a întrebărilor de
analizare a experienței legate de exploatarea sexuală
forțată. Victimele vor beneficia de consultanță
juridică gratuită pe parcursul procedurilor, inclusiv cu scopul de a
solicita despăgubiri financiare. Propunerea încurajează
sancțiunile împotriva clienților persoanelor obligate să
ofere servicii sexuale și împotriva angajatorilor care
exploatează persoanele traficate. Propunerea instituie, de asemenea,
organisme independente de monitorizare a aplicării acestor
acțiuni.
Propunerea de combatere a abuzului sexual asupra copiilor și a
exploatării sexuale a copiilor înlesnește pedepsirea celor
care abuzează de copii prin prevederea de sancțiuni penale pentru
noile forme de abuz precum ademenirea copiilor prin internet –
grooming și abuzarea de aceștia, vizualizarea materialelor
pornografice cu copii fără descărcarea fișierelor sau
obligarea copiilor să pozeze în ipostaze sexuale în fața
camerelor web. „Turiștii în scopuri sexuale” care
călătoresc în străinătate pentru a comite abuzuri
asupra copiilor vor răspunde penal atunci când se întorc
acasă. Copiii victime vor putea depune mărturie fără a
trebui să se afle în prezența autorului infracțiunii în
instanță, pentru a-i scuti de traume suplimentare și vor
beneficia de asistența gratuită a unui avocat. Fiecare autor al
infracțiunii va fi evaluat individual și va avea acces la tratament
specific astfel încât să nu mai comită abuzuri. Interzicerea
desfășurării de activități care presupun contactul cu
copii, în cazul autorului infracțiunii ar trebui să se aplice nu
numai în țara în care a fost condamnat, ci în întreg
teritoriul UE. Vor fi dezvoltate sisteme de blocare a accesului la site-urile
care conțin materiale pornografice cu copii.
Propunerile vor fi discutate în Consiliul de Miniștri al UE și
odată aprobate vor fi transpuse în legislațiile
naționale.
Vicepreședintele Barrot a concluzionat: „Mesajul nostru este clar.
Aceste infracțiuni care nu au frontiere sunt inacceptabile. Europa va
continua să stabilească cele mai înalte și ambițioase
standarde pentru a combate aceste infracțiuni”.
