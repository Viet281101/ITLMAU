IP/ 09/1554  Bruxelles, 21 octombrie 2009  Consumatori: UE stabilește noi standarde de siguranță pentru produsele de dormit pentru nou­născuți și copii mici  Noi standarde de siguranță pentru produsele de dormit pentru copii – incluzând plăpumi, saci de dormit și saltele pentru paturi de copii – care ar trebui să prevină o mare parte a accidentelor asociate paturilor de copii, au primit azi lumină verde din partea statelor membre ale UE.  Votul a avut loc la Bruxelles, în cadrul Comitetului pentru siguranța generală a produselor.  Accidentele asociate paturilor de copii sunt responsabile în fiecare an de mai multe decese ale copiilor decât cele asociate oricărui alt produs de îngrijire a copiilor   1   .  Conform Bazei de date europene privind traumatismele, în Uniunea Europeană s-au produs, între 2005 și 2007, 17 000 de accidente în care au fost implicați copii cu vârste între 0 și 4 ani aflați într-un pat de copii.  În pofida frecvenței accidentelor grave, uneori fatale, cauzate de saltelele paturilor de copii, apărătoarele laterale pentru paturile de copii, paturile de copii suspendate, plăpumile pentru copii și sacii de dormit pentru sugari, în momentul de față nu există standarde de siguranță ale UE destinate acestor produse.  Noile standarde propuse vor reduce riscul de accidentare, de exemplu, prin sufocare cu părți laxe, imobilizarea unui copil datorită unui design necorespunzător al unei saltele pentru pat de copii sau asfixierea cauzată de corzi sau bucle.  Se vor introduce și alte standarde necesare, cum ar fi cerințe referitoare la stabilitate și design, care să vizeze reducerea riscului de căderi și de leziuni asociate paturilor de copii suspendate.  Cerințele de siguranță propuse fac în continuare obiectul unei perioade de analiză cu durată de trei luni din partea Parlamentului European și a Consiliului, după care vor fi transmise colegiului comisarilor în vederea adoptării unei decizii formale, înainte de a fi trimise organismelor europene de standardizare.  Comisarul european pentru protec ția consumatorilor, Meglena Kuneva, a declarat: „Este la latitudinea fiecărui părinte sau a fiecărei persoane care se ocupă cu îngrijirea copiilor să hotărască care este cea mai bună modalitate de a asigura siguranța copiilor.  Preocuparea noastră este aceea ca părinții care aleg să utilizeze aceste produse să nu trebuiască să-și facă griji cu privire la siguranța acestora.  Trebuie să fim vigilenți în ceea ce îi privește pe cei mai vulnerabili consumatori.  Instrucțiunile trebuie să fie foarte clare, produsele trebuie să fie efectiv cât mai sigure posibil și trebuie să treacă cu succes toate testele de siguranță necesare.”  Situația actuală:  Standardele votate azi sunt parte a unei inițiative mai cuprinzătoare a Comisiei și a statelor membre, care vizează actualizarea unei game largi de standarde de siguranță pentru produsele destinate copiilor care se comercializează în UE.  La nivel mondial există foarte multe dovezi care atestă faptul că produsele de îngrijire a copiilor sunt responsabile de un număr foarte mare de accidente și leziuni la copii mici.  De exemplu, în Statele Unite, în 2007, în serviciile de urgență au fost tratați aproximativ 62 000 de copii cu vârste de până la 5 ani ca urmare a leziunilor provocate de produsele de îngrijire a copiilor.  În perioada 2007 – 2008, Comisia Europeană a efectuat un studiu, după consultarea statelor membre, care a identificat produsele de îngrijire a copiilor cu cel mai mare risc pentru care nu există standarde de siguranță sau pentru care standardele existente nu vizează toate riscurile.  Cele 5 produse care au făcut obiectul votului de azi fac parte din produsele identificate în acest studiu. Problema articolelor de dormit pentru copii Principalele riscuri asociate cu aceste produse sunt:  Saltele de paturi pentru copii.  Principalele riscuri sunt imobilizarea și inflamabilitatea.  De exemplu, imobilizarea unui sugar datorită unor probleme de design, cum ar fi dimensiunile neadecvate – salteaua este prea mică și lasă goluri în care copilul poate fi imobilizat sau se poate sufoca.  De asemenea, sunt de menționat riscurile generate de lipsa îndeplinirii cerințelor privind inflamabilitatea.   Sacii de dormit pentru sugari și apărătoarele laterale pentru paturi de copii.  Principalele riscuri sunt strangularea, sufocarea și înecarea, datorate corzilor, buclelor, părților detașabile sau materialelor de umplutură devenite laxe.   Plăpumile pentru copii.  Principalele riscuri sunt sufocarea și hipertermia.  În lipsa unor informații privind siguranța adecvate, ele pot contribui la creșterea incidenței sindromului de deces subit al sugarilor (SIDS) ca urmare a supraîncălzirii și asfixierii.   Paturi de sugari suspendate. Principalele riscuri sunt sufocarea, imobilizarea și lezarea datorate unui design necorespunzător – mai exact, instabilitate sau lipsa integrității structurale (pentru paturile suspendate). Contextul  Nou-născuții dorm, în medie, 16 ore pe zi, iar copiii cu vârste între 3 și 5 ani dorm 11 – 13 ore pe zi.  În primii cinci ani din viață, sugarii și copiii mici petrec în spațiul destinat somnului cel puțin jumătate dintr-o zi sau chiar mai mult.  Produsele destinate spațiului de dormit trebuie să fie sigure, deoarece acesta este spațiul în care sugarii și copiii mici sunt cel mai frecvent lăsați nesupravegheați timp îndelungat.  Propunerile  Noile standarde UE vor introduce noi cerințe de siguranță destinate a îmbunătăți siguranța generală a acestor produse.  De exemplu, saltelele pentru paturi de copii vor trebui să fie concepute astfel încât să se minimizeze riscurile de imobilizare sau asfixiere, prin asigurarea lipsei golurilor dintre saltea și baza patului și prin reducerea posibilității ca salteaua să fie ridicată cu ușurință de copiii aflați în pat.  Nu se va permite ca sacii de dormit pentru copii, plăpumile pentru copii și apărătoarele laterale pentru paturi de copii să aibă corzi, bucle, părți mici detașabile sau margini ascuțite care ar putea determina strangulare, sufocare sau alte leziuni.   Avertismentele și instrucțiunile vor trebui să conțină mesaje clare cu privire la orice riscuri specifice generate de fiecare produs, precum și cerințele de igienă.  A se vedea   MEMO/09/473   .  Etapele următoare   Propunerea Comisiei va fi examinată de Parlamentul European și de Consiliu (perioadă de analiză de 3 luni), apoi va fi transmisă Colegiului comisarilor în vederea adoptării unei decizii formale.  În continuare, CEN (Comitetul European de Standardizare) va primi un mandat pentru a începe să elaboreze noile standarde privind produsele, ceea ce poate dura până la doi ani. Linkul către studiu:   http://ec.europa.eu/consumers/safety/projects/ongoing-projects_en.htm#project_results  .    1 :   Comisia SUA pentru siguranța produselor destinate consumatorilor (CPSC), 2009.
