IP/09/1187 Bruxelles, 24 iulie 2009  72% dintre europeni au mari a șteptări în ceea ce privește rolul UE în ameliorarea șomajului  Un nou sondaj dat astăzi publicității arată că 61% dintre europeni consideră că sunt de așteptat și alte efecte ale crizei economice asupra locurilor de muncă. O treime dintre cei care lucrează sunt „foarte îngrijorați” că și-ar putea pierde locurile de muncă din cauza crizei, dar 72% consideră că UE are un impact pozitiv în crearea de noi posibilități de locuri de muncă și în combaterea șomajului și o treime cunosc Fondul social european - principalul instrument al UE de investire în lucrători și menținere a lor în câmpul muncii.   „Nu sunt surprins de rezultatul acestui sondaj. Este de înțeles că europenii sunt îngrijorați cu privire la impactul crizei asupra locurilor lor de muncă și asupra familiilor. ”, a declarat Vladimír Špidla, comisar european pentru ocuparea forței de muncă, afaceri sociale și egalitate de șanse. El a adăugat: „Iată de ce s-a trecut la acțiune la nivel european încă de la începutul crizei pentru limitarea impactului acesteia asupra locurilor de muncă. Am introdus recent microcredite pentru persoanele care doresc să își inițieze propria afacere, am introdus 100% finanțare din FSE pentru următorii doi ani pentru a permite formarea continuă a lucrătorilor și am cerut statelor membre să disponibilizeze 5 milioane de locuri de ucenicie pentru tinerii care termină școala. Aceste măsuri vor ajuta la menținerea locurilor de muncă ale europenilor și îi vor ajuta să găsească alte locuri de muncă dacă îl pierd pe cel deținut în prezent.”  În ceea ce privește rolul UE în ocuparea locurilor de muncă, 52% dintre europeni consideră că acesta este pozitiv, iar procentajul crește considerabil atunci când intră în discuție aspecte specifice. 78% dintre respondenți cred că UE are un rol pozitiv în îmbunătățirea accesului la educație și formare, 76% în promovarea egalității între femei și bărbați, 73% în combaterea altor forme de discriminare și 72% în crearea de oportunități pentru locuri de muncă și în lupta împotriva șomajului.  Conform rezultatelor sondajului, aproximativ 3,5% dintre europenii care muncesc au trecut ei înșiși prin experiența pierderii locului de muncă din cauza crizei economice. 24% cunosc un coleg care și-a pierdut locul de muncă, iar 36% cunosc pe cineva din cercul de prieteni sau familial care a fost afectat. Cel mai greu lovite sunt Letonia, Lituania, Spania și Irlanda, în timp ce în Luxemburg, Grecia și Țările de Jos pierderile de locuri de muncă au fost, prin comparație, mai mici.   O treime dintre europenii care muncesc (32%) sunt „foarte îngrijorați” că și-ar putea pierde locul de muncă în viitor, în timp ce chiar mai mulți sunt îngrijorați în legătură cu partenerul lor (38%) sau copii (47%) că și-ar putea pierde locul de muncă. Nivelul îngrijorării este strâns legat de pierderile de locuri de muncă raportate; cetățenii țărilor în care s-au pierdut cele mai multe locuri de muncă sunt și cei mai îngrijorați cu privire la noi reduceri de personal.  Îngrijorarea cu privire la pierderile de locuri de muncă se explică și se amplifică prin faptul că cel puțin 6 din 10 europeni cred că partea cea mai grea a crizei economice nu a trecut încă și numai 28% cred că punctul critic a fost atins, cele mai ridicate niveluri de pesimism înregistrându-se în țările baltice (82% în Letonia, 76% în Estonia și 74% în Lituania cred că impactul cel mai puternic nu se simte încă). În țările care au pus în aplicare abordări cuprinzătoare de flexicuritate, viitorul este privit cu mai mare încredere. 45% dintre suedezi și 36% dintre danezi cred că vârful crizei a trecut.  Dacă ar trebui să își găsească un nou loc de muncă, majoritatea respondenților ar alege același tip de loc de muncă, în aceeași locație, sau și-ar extinde cercetarea la o nouă locație, arătând o mai mare deschidere față de deplasarea într-o nouă zonă, decât față de schimbarea tipului de muncă pe care îl prestează. Aproximativ unul din patru europeni care nu lucrează spun că ar primi orice loc de muncă; rezultat care nu s-a schimbat semnificativ din 2006. Majoritatea europenilor cred că, în vremurile acestea, experiența profesională și calificarea sunt cele mai importante două elemente pentru găsirea rapidă a unui nou loc de muncă, urmate de adaptabilitate.   În general, o treime dintre europeni (33%) cunosc Fondul social european (FSE), principalul instrument de sprijin al UE pentru cei care ar putea să își piardă locul de muncă din cauza crizei. Fondul este cel mai bine cunoscut în Slovacia (59%), Portugalia (58%) și Spania (53%) și cel mai puțin cunoscut în Danemarca (17%). O treime dintre cei chestionați cred că alocația de aproximativ 10% din bugetul UE pentru FSE este prea mică și numai 5% cred că este prea mare.  Raportul, o sinteză și 27 de profiluri naționale individuale se află în prezent la dispoziția publicului.  Informații suplimentare   Eurobarometru special 316: Politica europeană în domeniul ocupării forței de muncă și al afacerilor sociale:    http://ec.europa.eu/public_opinion/index_en.htm    Site-ul Comisiei Europene privind dimensiunea socială a crizei economice    http://ec.europa.eu/social/main.jsp?langId=en&amp;catId=736
