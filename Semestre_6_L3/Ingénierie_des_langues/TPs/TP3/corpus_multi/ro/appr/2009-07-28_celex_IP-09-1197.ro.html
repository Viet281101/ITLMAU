IP/09/1197   Bruxelles, 28 iulie 2009  Antitrust: Comisia lansează o consultare publică pe tema revizuirii normelor de concurență aplicabile în sectorul distribuției  Comisia Europeană invită păr țile interesate să formuleze observații privind propunerea sa de modificare a regulamentului de exceptare pe categorii și a liniilor directoare referitoare la acordurile de furnizare și distribuție (restricțiile verticale). Actualul regulament va ieși din vigoare în mai 2010. Având în vedere experiența sa în aplicarea normelor menționate și observațiile formulate de părțile interesate, Comisia consideră că, în general, aplicarea acestora dă rezultate bune și că nu ar trebui modificate în mod fundamental. Principalele sugestii de modificare intenționează să ia în considerare evoluțiile recente ale pieței, în special creșterea puterii de cumpărare a marilor distribuitori cu amănuntul și evoluția vânzărilor on-line. Părțile interesate sunt invitate să prezinte observații până la 28 septembrie 2009.  Neelie Kroes, Comisarul european pentru concurență, a declarat:  „Pentru bunăstarea consumatorului și pentru economia noastră este esențial ca sectorul distribuției să fie unul eficient și competitiv.  Revizuirea lansată astăzi urmărește să asigure că evaluarea acordurilor de furnizare și distribuție încheiate în temeiul normelor de concurență ține cont de ultimele evoluții ale pieței, în special de creșterea continuă a puterii de piață a cumpărătorilor, precum și de noile modalități de distribuție, inclusiv de oportunitățile oferite de internet”.  Regulamentul nr. 2790/1999 al Comisiei de exceptare pe categorii permite ca acordurile de furnizare și distribuție care sunt conforme cu prevederile sale să beneficieze de o derogare de la interdicția prevăzută de Tratatul CE privind practicile comerciale restrictive [articolul 81 alineatul 1].  Actualul regulament de exceptare pe categorii va ieși din vigoare în mai 2010.  Evaluarea preliminară a Comisiei privind aplicarea acestuia, în baza experienței și a observațiilor formulate de părțile interesate, a constatat că aplicarea normelor actuale a dat rezultate bune în practică.  La momentul adoptării acestuia, în 1999, regulamentul a urmărit să reducă în mod substanțial constrângerile normative asupra companiilor, în special asupra acelora care nu au capacitatea de a crește prețurile fără o pierdere a profiturilor (cele care nu au putere de piață), cum ar fi întreprinderile mici și mijlocii, și să introducă o abordare bazată pe efecte economice în ceea ce privește evaluarea constrângerilor verticale. Aceste obiective și constrângeri rămân de actualitate.  Două evolu ții importante au marcat deceniul care a urmat intrării în vigoare a normelor actuale: o creștere suplimentară a puterii de piață a marilor distribuitori și vânzările efectuate pe internet.  În vederea luării în considerare a acestor evoluții, Comisia propune ca, pentru ca un acord vertical să beneficieze de exceptarea pe categorii, atât cota de piață a furnizorului (cum este cazul în prezent), cât și cea a cumpărătorului să nu depășească nivelul de 30%.  În ceea ce prive ște vânzările on-line, pe de o parte, este necesară protejarea posibilităților consumatorilor de a cumpăra în străinătate în condiții avantajoase, fapt facilitat în mod considerabil de utilizarea internetului. Pe de altă parte, anumite restricții la comercializare, care vizează limitarea sau împiedicarea exploatării inechitabile de către distribuitori a eforturilor de comercializare și de promovare a mărcilor altor comercianți (așa-numitul „parazitism pe piață”) pot permite consumatorilor să beneficieze de servicii de o mai bună calitate). Prin urmare, abordarea sugerată de Comisie precizează, în ceea ce privește vânzările on-line, că trebuie făcută o distincție între vânzările efectuate ca urmare a unui marketing activ și cele rezultate în urma propriei inițiative a consumatorului (respectiv, distincția dintre vânzări active și vânzări pasive) și oferă explicații cu privire la modul în care regulamentul revizuit tratează condițiile impuse vânzărilor pe internet, precum obligația impusă de un furnizor ca distribuitorul să dispună, anterior desfășurării de vânzări online, de un punct fizic de distribuție.  Comisia invită păr țile interesate să formuleze observații până la data de 28 septembrie 2009. Consultarea acoperă toate aspectele reglementate de regulament și de liniile directoare, însă Comisia este interesată, în special, de observațiile referitoare la aplicarea generală a actualelor norme, la măsura în care evoluțiile recente ale pieței ar trebui să influențeze prevederile regulamentului și abordarea sugerată de Comisie privind puterea de piață a cumpărătorului, precum și de observațiile referitoare la restricțiile privind vânzările on-line. Proiectul Regulamentului revizuit de exceptare pe categorii și orientările sunt disponibile pe site-ul Europa, la următoarea adresă:    http://ec.europa.eu/competition/consultations/2009_vertical_agreements/index.html
