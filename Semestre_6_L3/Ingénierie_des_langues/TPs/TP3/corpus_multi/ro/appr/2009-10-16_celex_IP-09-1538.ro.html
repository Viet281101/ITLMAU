IP/ 09/1538   Bruxelles, 16 octombrie 2009  Pescuit:  Comisia propune capturile totale admisibile pentru 2010  Comisia Europeană a propus astăzi noile niveluri pentru capturile totale admisibile (TAC) și efortul de pescuit din stocurile de pește disponibile navelor de pescuit comunitare în special în Atlantic și în Marea Nordului.  Propunerea are la bază avize științifice cu privire la cantitățile de pește care pot fi pescuite în mod sustenabil.  Comisia a discutat, de asemenea, cu statele membre și cu reprezentanți din sectorul pescuitului despre metodele de lucru și, la sugestia acestora, a limitat în multe cazuri reducerile la cel mult 15% în raport cu anul trecut.  Starea mai multor stocuri de pește din apele europene s-a îmbunătățit comparativ cu 2005, dar evoluția a fost lentă.  Dacă, în 2005, se depășea cota de pescuit la 32 dintr-un total de 34 de stocuri evaluate, anul acesta s-au înregistrat depășiri doar la 30 din 35 (a se vedea   figura 1   ).  Totodată, numărul sectoarelor de pescuit pentru care oamenii de știință recomandă închiderea a scăzut de la 24 la 17 (a se vedea   figura 2   ).  Despre circa 57 de stocuri nu se știe în ce stare sunt, deoarece navele de pescuit dau prea puține date sau fiindcă monitorizarea este insuficientă.  Progresele în direcția aducerii tuturor stocurilor europene de pește la niveluri sustenabile au fost totuși lente.  Flotele nu au putut să se adapteze suficient de repede la recomandările științifice.  În plus, în unele cazuri, valorile TAC au fost fixate, din păcate, peste nivelul sustenabil în ultimii ani.  Comentând pe marginea propunerii, comisarul pen tru pescuit Joe Borg a declarat:  „Am muncit mult ca să ajungem la niște propuneri solide, realizabile și rezonabile.  Ne-am consultat cu reprezentanți din industria pescuitului și am aflat care sunt problemele lor.  Știu că mulți profesioniști din sectorul pescuitului doresc o exploatare sustenabilă a stocurilor.  Este în avantajul industriei pescuitului și al societății în ansamblu."  Propunerea din acest an este mult mai scurtă decât în anii anteriori, deoarece măsurile tehnice temporare, cum ar fi perioadele de prohibiție, dimensiunea ochiurilor de năvod și reducerea capturilor aruncate înapoi în mare, fac obiectul unui pachet separat de propuneri.  De acum înainte, propunerile privind „posibilitățile de pescuit” nu vor conține decât TAC, cote, niveluri de efort, precum și măsuri foarte strâns legate de utilizarea cotelor și a efortului.  Conservarea codului:   Comisia continuă să fie foarte preocupată de conservarea codului. În ceea ce privește codul din Marea Nordului, din estul Canalului Mânecii și din Skagerrak, în ciuda încercărilor întreprinse din 2002 pentru ameliorarea conservării, situația s-a înrăutățit în 2008, când proporția de pește capturat din stocuri a fost cea mai mare înregistrată anual din 1999. Mai grav, din 2005 încoace, nu mai sunt destui pești maturi cu icre, iar puietul care asigură înnoirea stocului este insuficient (a se vedea   figura 3   ).  Închiderile în timp real și mecanismele de evitare a capturilor accidentale de cod nu au reușit să protejeze stocul de ajuns și au influențat prea puțin practicile de pescuit. Pentru o îmbunătățire a situației va fi nevoie să se accelereze și mai mult eforturile de conservare și să se pună în aplicare planul p entru cod adoptat toamna trecută. Se va reduce astfel efortul de pescuit și deci presiunea asupra stocului de cod va fi mai mică. Nivelul TAC va fi adaptat în fiecare zonă în funcție de cantitățile de cod rămase în mare. Niveluri TAC mai mari la câteva specii:  Ca un aspect mai pozitiv, la câteva stocuri pentru care există planuri de gestionare pe termen lung, abordarea mai bună și de perspectivă mai îndelungată începe să dea roade. La limba-de-mare din Marea Nordului s-a putut ridica încă puțin nivelul TAC după creșterea de 7% acordată anul trecut. O majorare de 2% a putut fi acordată și la limba-de-mare din Golful Biscaya, alt stoc aflat sub incidența unui plan pe termen lung. Pentru heringul din apele la vest de Scoția, planul propune o creștere de 12%.  Reduceri TAC pentru ameliorarea sustenabilității la multe stocuri: În același timp, Comisia propune multe reduceri de capturi pentru ocrotirea speciilor celor mai vulnerabile și pentru aducerea pescuitului la niveluri sustenabile:    Așa cum s-a convenit anul trecut, nivelul TAC la rechinul de Marea Neagră (câinele-de-mare cu spini) a fost redus cu 90%, putând fi folosit numai pentru capturi accidentale.   Reduceri importante ale cotelor TAC s-au dovedit necesare și la eglefin, în apele la vest de Scoția, la limba-de-mare, în estul Canalului Mânecii și la langustină, în apele din zona Irlandei.    S-au propus reduceri de 25% pentru anumite stocuri vulnerabile: peștele-undițar, merlanul din Marea Irlandei și din apele la vest de Scoția, mihalțul-de-mare albastru, limba-de-mare din Marea Irlandei și heringul din apele la nord și vest de litoralul irlandez.    La alte 50 de stocuri, s-au propus diminuări de maximum 15%.     Aceste reduceri corespund avizelor științifice, dar au fost moderate pentru a atenua dificultățile pe termen scurt cu care se confruntă pescuitul.  Problema este că, dacă dispare peștele, dispar și pescarii.  Prin urmare, aceste măsuri - oricât ar fi de greu de digerat – sunt totuși necesare dacă vrem să aducem stocurile la niveluri sustenabile. Anul acesta, propunerea nu cuprinde cifre pentru stocurile gestionate în comun cu Norvegia, Islanda, Rusia, Insulele Feroe sau cu alte țări terțe, deoarece părțile nu au căzut încă de acord asupra acestor resurse.  Comisia continuă să susțină reducerea cantităților de pește aruncate înapoi în mare, dar pescarii au și ei rolul lor și trebuie să acționeze responsabil, întorcându-se în port când își epuizează cotele, folosind echipamente de pescuit selective și ocolind bancurile de puiet.  Comisia a început să elaboreze propuneri în acest sens.  Pe baza propunerii care li se prezintă, miniștrii pescuitului din statele membre vor stabili nivelurile TAC pentru 2010 cu ocazia reuniunii lor din 14-15 decembrie.  Pentru informații suplimentare:     http://ec.europa.eu/fisheries/press_corner/press_releases/2009/com09_54_en.htm       harta zonelor de pescuit ICES     tabel indicând actualele niveluri TAC și propunerile Comisiei pentru 2010    grafice      Figura 1 :  Tendința depășirii cotelor de pescuit la un număr de stocuri    Figura 2 :  Numărul stocurilor la care oamenii de știință recomandă oprirea pescuitului    Figura 3 :  Codul din Marea Nordului, estul Canalului Mânecii și Skagerrak    A se vedea și   MEMO/09/458
