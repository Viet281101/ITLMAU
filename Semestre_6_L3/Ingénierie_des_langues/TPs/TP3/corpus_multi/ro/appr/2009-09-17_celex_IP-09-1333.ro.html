IP/09/1333  Bruxelles, 17 septembrie 2009  Sectorul laptelui și al produselor lactate: Comisia propune noi măsuri de sprijinire a sectorului pe termen scurt, mediu și lung  Mariann Fischer Boel, comisarul pentru agricultură și dezvoltare rurală, a prezentat astăzi în detaliu cele mai recente evoluții din campania în desfășurare a Comisiei destinată să îi ajute pe fermierii europeni din sectorul produselor lactate să iasă din actuala criză de pe piață.  Pachetul de măsuri prezentat astăzi Parlamentului European reprezintă o continuare a raportului Comisiei din luna iulie și include deopotrivă măsuri pe termen scurt și acțiuni menite să garanteze viitorul pe termen mai lung al sectorului produselor lactate.  Comisia a inițiat deja procesul prin care permite statelor membre să plătească temporar fermierilor un ajutor în valoare de până la 15 000 de euro.   Ea propune, de asemenea, ca sectorul produselor lactate să facă obiectul unei clauze de urgență, existentă deja pentru alte sectoare agricole, pentru a permite o reacție mai rapidă la viitoare perturbări ale pieței.  În urma modificărilor aduse modului de funcționare a schemelor de achiziționare de cote de către statele membre, o cotă cumpărată și stocată în rezerva națională nu va mai fi considerată ca făcând parte din cota națională atunci când se decide dacă trebuie plătită o suprataxă.  Dacă se percepe o suprataxă, partea care corespunde cotei achiziționate poate fi folosită pentru restructurare.  Având în vedere o perspectivă pe termen mai lung, Comisia va institui un grup de lucru alcătuit din experți ai Comisiei și ai statelor membre.  Acesta va analiza, printre altele, relațiile contractuale dintre fermieri și industria produselor lactate, rezultatele raportului realizat pe tema funcționării lanțului alimentar din sectorul produselor lactate – care va fi publicat înainte de sfârșitul anului – și posibilitatea unei piețe la termen a produselor lactate.  „Acest pachet se bazează pe numeroasele măsuri pe care le-am luat deja și care par să funcționeze bine”, a declarat Mariann Fischer Boel, comisarul pentru agricultură și dezvoltare rurală.  „Începem să vedem lumina de la capătul tunelului pentru fermierii noștri din sectorul produselor lactate.  De aceea sunt mai hotărâtă ca niciodată «să nu ne mai întoarcem în viitor» într-un mod care ar afecta pe termen lung sectorul european al produselor lactate și le-ar da fermierilor un sentiment acut de imprevizibilitate.  Revenirea asupra deciziilor luate în cadrul bilanțului de sănătate nu este o soluție, iar Consiliul European ne-a cerut în mod explicit să nu facem acest lucru.  Sunt convinsă că ideile de astăzi vor oferi un ajutor concret fermierilor noștri din sectorul laptelui.  Totodată, trebuie să reflectăm și la măsurile care trebuie luate pe termen mediu și lung.  În acest sens, dispunem deja de idei constructive propuse de Franța și Germania.”  Măsuri pe termen scurt: Comisia va modifica, în săptămânile următoare, regulile privind ajutoarele de stat, pentru a permite statelor membre să acorde temporar fermierilor ajutoare în valoare de până la 15 000 de euro în virtutea cadrului temporar de criză.  Sectorul produselor lactate va intra, în viitor, sub incidența articolului 186 din organizarea comună unică a pieț ei, ceea ce va permite Comisiei să ia rapid măsuri temporare, în cadrul atribuțiilor sale, în perioade de perturbare a pieței.   Comisia propune modificarea modului de func ționare a schemelor de achiziționare de cote de către statele membre.  Actualmente, în scopul restructurării, statele membre pot „cumpăra” de la fermieri cote pe care le pot plasa în rezerva națională.  Rezerva națională este considerată ca făcând parte din cota totală a unui stat membru.  Dacă producătorii individuali depășesc cota, însă statul membru în ansamblu nu – inclusiv rezerva națională -, nu se plătește nicio suprataxă.  Conform propunerii Comisiei, cota achiziționată și stocată în rezerva națională nu mai trebuie considerată ca făcând parte din rezerva națională atunci când se decide dacă trebuie plătită o suprataxă.  Dacă se percepe o suprataxă, partea care corespunde cotei achiziționate poate fi folosită pentru restructurare.  Măsuri pe termen mediu și lung:   Comisia propune instituirea unui grup de lucru alcătuit din exper ți ai Comisiei și ai statelor membre.  Acesta ar urma să analizeze în detaliu o serie de aspecte precum:   Posibilitatea de a institui un cadru juridic pentru relațiile contractuale dintre fermierii din sectorul laptelui și industria produselor lactate cu scopul de a echilibra mai bine cererea și oferta pe piață, protejând, în același timp, concurența loială.    Concluziile raportului pe care Comisia a promis să îl furnizeze până la sfârșitul anului pe tema funcționării lanțului alimentar din sectorul produselor lactate.    Posibilitatea ca o piață la termen a produselor lactate în Europa să contribuie la o mai mare transparență a prețurilor pe termen lung.   Modalitatea de a disemina bune practici în ceea ce privește costurile de producție și inovația în întregul sector european al produselor lactate.   Evoluții recente pe piața produselor lactate:  Datele cele mai recente arată că prețurile încep să se redreseze.  Într-o lună, prețul untului a crescut cu 4 procente în Franța, cu 8 procente în Germania și cu un procent și mai mare în Regatul Unit.  Prețul laptelui degresat a crescut în medie cu 2-3 procente în UE.  Prețul brânzei a cunoscut o creștere de 5-7 procente de la modificarea, în august, a normelor privind exportul.  Prețul mediu al laptelui în UE a crescut cu aproape 2 procente în august, iar cumpărarea prin intervenție practic a încetat.   Măsuri deja adoptate:   Comisia estimează că va mai cheltui în acest an încă 600 de milioane de euro pentru măsurile de piață.  Mai devreme decât de obicei, și anume anul acesta în octombrie, pot fi plătite 70 la sută dintre plățile directe.   O sumă suplimentară de 4,2 miliarde este disponibilă în cadrul bilanțului de sănătate și al pachetului de redresare economică pentru a face față „noilor provocări”, inclusiv restructurarea sectorului produselor lactate, sumă  care se adaugă la cea disponibilă deja în cadrul politicii de dezvoltare rurală.  Comisia a consolidat totodată programul „Lapte în școli” și măsurile promoționale pentru produsele lactate.
