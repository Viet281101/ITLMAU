IP/09/1364  Bruxelles, 28 septembrie 2009  Consumatori:  UE ia măsuri de limitare a riscurilor pentru sănătate generate de expunerea la zgomotul emis de playerele audio personale  În urma unei decizii adoptate astăzi de către Comisia Europeană, consumatorii vor beneficia de noi setări din fabrică ale playerelor audio personale, care vor respecta nivelurile sigure de expunere, precum și de mesaje clare de avertizare în legătură cu efectele negative ale expunerii excesive la niveluri de sunet ridicate.  În octombrie 2008, Comitetul științific CSRSEN   1   din cadrul UE a avertizat că utilizarea playerelor audio personale la volum ridicat pe o perioadă îndelungată poate provoca deteriorarea permanentă a auzului.  Între 5% și 10% dintre utilizatori riscă un deficit auditiv ireversibil.  Este vorba despre persoane care ascultă muzică timp de peste o oră pe zi la volum ridicat.  Se estimează că până la 10 milioane de persoane din UE ar putea fi expuse acestui risc.  Comisia Europeană a transmis astăzi un mandat organismului european de standardizare CENELEC, solicitând elaborarea de noi standarde tehnice de siguranță.   Meglena Kuneva, comisarul UE pentru protecția consumatorilor, a declarat: „Volumul unui player MP3 poate fi ridicat cu ușurință la niveluri dăunătoare, în special când ne aflăm pe străzi aglomerate sau în mijloace de transport în comun.  Iar datele de care dispunem arată că în special tinerii – care ascultă muzică la volum ridicat, uneori timp de mai multe ore pe săptămână – nu își dau seama că își pun în pericol auzul.  Pot trece ani înainte ca deteriorarea auzului să se manifeste, iar atunci este pur și simplu prea târziu.  Aceste standarde introduc mici modificări tehnice la nivelul playerelor, astfel încât utilizarea lor normală, utilizând setările din fabrică să fie sigură.  Consumatorii pot modifica, dacă doresc acest lucru, setările implicite, dar în acest caz vor apărea mesaje clare de avertizare, astfel încât aceștia să cunoască riscurile la care se expun.”  Bridget Cosgrave, directoare generală a DIGITALEUROPE, a declarat: „Siguranța consumatorilor reprezintă prioritatea industriei tehnologiei digitale.  DIGITALEUROPE salută inițiativa Comisiei Europene de a elabora standarde printr‑un proces fundamentat științific.  Este important ca utilizatorii să dețină informații exacte pentru a putea alege în cunoștință de cauză modul în care să utilizeze playerele audio.  DIGITALEUROPE așteaptă cu interes să colaboreze cu Comisia Europeană și cu organismele de standardizare pentru a promova interesele consumatorilor.”  Normele actuale  Standardele UE actuale nu prevăd nicio limită maximă pentru sunete și nu impun nicio etichetare specifică referitoare la volumul sonor, dar cer introducerea unei mențiuni în manualul de instrucțiuni pentru a avertiza cu privire la efectele adverse ale expunerii la un nivel sonor excesiv. Noile propuneri – mandatul privind noile standarde de siguranță  Mandatul, propus de Comisia Europeană împreună cu cele 27 de state membre, vizează toate playerele audio personale și telefoanele mobile cu funcție de redare a muzicii.  El prevede că:    Nivelurile sigure de expunere trebuie să fie limitate prin setările „din fabrică” ale produselor.  Mandatul nu indică soluții tehnice specifice, pentru a nu limita capacitatea de inovare a industriei.  În schimb, el cere ca producătorii să facă astfel încât setările din fabrică pentru utilizarea în condiții normale să respecte cerințele de siguranță.    Mandatul indică în mod clar că utilizarea în condiții de siguranță depinde de timpul de expunere și de nivelul volumului.  Pentru 80 dB(A), expunerea ar trebui să nu depășească 40 de ore pe săptămână.  Pentru 89 dB(A), expunerea ar trebui să nu depășească 5 ore pe săptămână.   Setările din fabrică ale produselor trebuie să corespundă nivelurilor sigure de expunere definite mai sus.  Nivelurile mai ridicate pot fi permise dacă ele au fost selectate intenționat de utilizator și dacă produsul include o modalitate fiabilă de informare a utilizatorului cu privire la riscurile existente.     Trebuie introduse avertismente adecvate pentru consumatori în legătură cu riscurile existente și cu modalitățile de a le evita , inclusiv în legătură cu situațiile în care înlocuirea căștilor originale cu alt tip de căști determină expunerea la niveluri sonore mai ridicate, care constituie un risc mai mare.  Mandatul nu indică modul de îndeplinire a acestei cerințe.  Soluțiile industriei de profil ar putea include, de exemplu, utilizarea etichetelor sau afișarea unor informații pe ecran.  Ce se va întâmpla în continuare?    Standardele UE sunt elaborate de CENELEC (organism european de elaborare a standardelor) în cadrul unui proces care poate dura până la 24 de luni și la care participă oameni de știință, organizații ale industriei de profil și organizații de consumatori, precum și alte părți interesate.  Standardele UE nu sunt obligatorii; însă, dacă noul standard este aprobat de Comisia Europeană și publicat în Jurnalul Oficial al Uniunii Europene , el devine, de facto , norma aplicată de industria de profil.  Se consideră că produsele care respectă aceste standarde sunt sigure – în cazul nerespectării, produsele trebuie supuse unor testări independente costisitoare pentru fabricanți.  Noile standarde de siguranță se vor aplica numai produselor viitoare. Ce pot face consumatorii? Utilizatorii de playere audio personale pot lua deja unele măsuri practice de precauție; de exemplu, ei pot să verifice dacă dispozitivul pe care îl folosesc poate fi setat la un nivel maxim al volumului mai puțin ridicat sau să micșoreze manual volumul, precum și să încerce să nu folosească playerul personal pentru perioade prelungite de timp, în interesul protejării propriului auz. Context:  În ultimii ani, vânzările de playere audio personale, mai ales de playere MP3, au crescut spectaculos.  În general, în UE se estimează că aproximativ 50 până la 100 de milioane de persoane ascultă zilnic muzică la playere portabile.  În ultimii patru ani, vânzările sunt estimate la 184–246 milioane de unități pentru toate dispozitivele audio portabile și la 124–165 milioane de unități pentru playerele MP3.  În întreaga Uniune Europeană, multe milioane de oameni folosesc zilnic playere audio personale și, dacă le folosesc necorespunzător, se expun riscului de deteriorare a auzului.    Informații suplimentare     Comunicat de presă privind avizul Comitetului științific asupra playerelor audio personale:   IP/09/1492    1 :   Comitetul științific pentru riscuri sanitare emergente și noi (CSRSEN).
