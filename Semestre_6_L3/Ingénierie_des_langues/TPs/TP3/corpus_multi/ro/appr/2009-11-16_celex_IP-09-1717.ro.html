IP/09/ 1717  Bruxelles, 16 noiembrie 2009  Forumul pentru guvernarea internetului:  Comisia salută pasul important făcut în direcția unui internet cu adevărat mondial  În cadrul Forumului pentru guvernarea internetului (FGI) desfășurat la Sharm El Sheikh (Egipt), Comisia Europeană a salutat astăzi un pas esențial făcut în direcția unui internet cu adevărat mondial (și local),  anunțând că „numele de domenii internaționalizate” vor fi introduse în domeniile de prim-nivel.  Până în prezent, numele de domeniu de internet erau alcătuite, integral sau parțial, din caractere latine „de la «a» la «z»”.  ICANN ( The Internet Corporation for Assigned Names and Numbers ), care administrează repertoarul principal al internetului, a anunțat că astăzi va fi lansat un proces accelerat prin care domeniile naționale de prim-nivel (cum ar fi „.eu” din „europa.eu”) vor putea să conțină caractere nelatine,  ceea ce înseamnă că europenii, în special cei din Grecia, Bulgaria și Cipru, vor putea accesa nume de domenii în propriile alfabete naționale.  Viviane Reding, comisarul UE pentru telecomunicații și internet, a salutat acest progres major în materie de multilingvism și, de asemenea,  a solicitat ca durata Forumului pentru guvernarea internetului - o platformă unică de dialog multipartit pentru comunitatea mondială din domeniul internetului - să fie prelungită.  „Universul online ar trebui să fie o reflectare a universului multicultural și multilingv offline . De aceea, internetul nu ar trebuie să fie disponibil doar în limba engleză, ci și în arabă, bulgară, greacă, persană, hindi și chineză.  Sunt încântată de măsurile întreprinse de ICANN pentru ca numele de domenii să poată utiliza alfabete diferite.  Comisia pledează de mai mulți ani în favoarea acestui lucru”, a declarat comisarul UE Reding.  „În Europa, planurile noastre de a face posibilă utilizarea literelor grecești și chirilice pentru numele din domeniul «.eu» înainte de sfârșitul anului au înregistrat deja progrese importante; de asemenea, facem eforturi ca foarte curând să apară și versiunile greacă și chirilică pentru domeniul de prim-nivel «.eu».”   În urma deciziei ICANN, utilizatorii internetului vor putea înregistra și utiliza nume integrale de domeniu de internet (precum „europa.eu”) cu caractere care nu se regăsesc în alfabetul englez (literele de la „a” la „z” și cifrele arabe de la 0 la 9).  Numele de domenii de internet scrise în alfabet nelatin (de exemplu arab, chinez sau chirilic) se utilizează deja la nivelul secundar al adreselor de internet (cum ar fi „europa" în „europa.eu”), însă până acum nu a fost posibilă existența unor nume complet internaționalizate.  Anunțul făcut de ICANN conform căruia corporația va începe să accepte cereri pentru domenii naționale de prim-nivel (ca „.bg” sau „.eu”) în scripturi locale va permite probabil și mai multor milioane de alți utilizatori ai internetului din întreaga lume să intre online în limba maternă.   În iunie 2009, Comisia Europeană și-a modificat regulile privind numele de domenii de internet astfel încât să poată fi folosite caracterele din toate cele 23 de limbi oficiale ale Uniunii Europene (   IP/09/1044   ). Începând din 10 decembrie 2009, va fi posibilă înregistrarea numelor cu ajutorul unor caractere precum „à”, „ą”, „ä”, „ψ” sau „д” în cadrul domeniului „.eu”. Cetățenii și companiile UE vor putea să înregistreze nume de domeniu în alfabete nelatine, lucru esențial pentru limbi ca greaca și bulgara. De asemenea, vorbitorii de limba spaniolă și bască pot înregistra nume care să conțină caracterul „ñ”, iar vorbitorii de franceză, portugheză și catalană pot utiliza caracterul„ç”. Uniunea Europeană va introduce cât mai curând posibil și nume de domenii internaționalizate în cadrul domeniului său de prim-nivel – „.eu”, care conține deja peste trei milioane de nume de domeniu înregistrate cu ajutorul caracterelor latine (   IP/09/536   ).   UE cere prelungirea Forumului pentru guvernarea internetului   Forumul pentru guvernarea internetului a fost creat în cadrul Summitului mondial pentru societatea informațională din 2003-2005, oferind o platformă unică mondială cu participarea mai multor părți interesate, unde guvernele, sectorul privat și societatea civilă se pot întâlni pentru a discuta chestiuni esențiale legate de guvernarea internetului.  Forumul a fost înființat ca un proces neutru, neobligatoriu și neduplicativ. Primul FGI a avut loc la Atena în 2006, urmat de reuniuni în Rio de Janeiro (2007) și Hyderabad (2008).  Cea de-a patra reuniune se desfășoară în momentul de față la Sharm El Sheikh, în Egipt.  Durata sa inițială de cinci ani va expira odată cu cea de-a cincea reuniune care va avea loc anul viitor la Vilnius, în Lituania.  Înainte de acest moment, țările membre ale Organizației Națiunilor Unite vor lua însă în calcul necesitatea prelungirii acestei durate inițiale.  „ Înainte de reuniunea viitoare, vor avea loc discuții cu privire la posibilitatea ca FGI să continue să se întrunească și după 2010. În ceea ce mă privește, răspunsul este simplu:  forumul trebuie să continue ”, a spus comisarul UE Viviane Reding. Context  Pentru ca traficul pe internet să ajungă la destinație, numele și adresele de domeniu reprezintă elemente esențiale.  Organismul responsabil cu definirea strategiilor pentru coordonarea globală a sistemului de nume de domeniu (Domain Name System – DNS) este ICANN, o corporație nonprofit din sectorul privat din SUA, cu sediul în California.   De la înființarea sa în 1998, ICANN a funcționat în baza unei serii de memorandumuri de înțelegere încheiate cu guvernul SUA, în care și-a specificat obiectivele referitoare la procesul decizional privind DNS. Cel mai recent memorandum de înțelegere a expirat la 30 septembrie 2009. A fost elaborată o afirmare a angajamentelor ( affirmation of commitments ) de către Statele Unite și ICANN.  În iunie 2009, Comisia a invitat ICANN să își sporească gradul de responsabilitate și a pledat pentru o mai mare implicare a actorilor din afara Statelor Unite în guvernarea acestuia (   IP/09/951   ). La sfârșitul lunii septembrie, Statele Unite au anunțat o reformă a ICANN.  Comisia a salutat noul acord de principiu (   IP/09/1397   ).  ICANN a lucrat la crearea numelor de domeniu de prim-nivel internaționalizate și a anunțat lansarea accelerată a internaționalizării domeniilor naționale de prim-nivel la 16 noiembrie 2009.  Pentru informații privind domeniul de internet european „.eu”:    http://ec.europa.eu/information_society/policy/doteu/ Pentru informații privind guvernarea internetului:    http://ec.europa.eu/information_society/policy/internet_gov/index_en.htm     Site-ul web al Forumului pentru guvernarea internetului:    http://www.intgovforum.org      SPEECH/09/531
