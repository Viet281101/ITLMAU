IP/09/1136    Bruxelles, 14 iulie 2009    Comisia a actualizat lista companiilor aeriene cărora le este interzis accesul în spațiul aerian european  Comisia Europeană a adoptat aseară a unsprezecea actualizare a listei comunitare a companiilor aeriene interzise în Uniunea Europeană, care cuprinde acum două țări în plus.  Odată cu această actualizare, se ridică interdicția impusă unui număr de cinci companii aeriene, date fiind îmbunătățirile satisfăcătoare în domeniul siguranței.   „Nu ne putem permite niciun compromis în ceea ce privește siguranța aeriană, trebuie să rămânem vigilenți;  cetățenii au dreptul la zboruri sigure oriunde în lume”, a declarat Vicepreședintele Comisiei Antonio Tajani, concluzionând că „nu vom accepta ca liniile aeriene să opereze zboruri la standarde diferite în interiorul și în afara Europei – comunitatea internațională trebuie să își regândească politica în domeniul siguranței;  companiile aeriene care nu sunt sigure nu ar trebui să poată opera zboruri nicăieri.  Această listă a contribuit foarte mult la creșterea siguranței zborurilor în Europa.  Ar trebui să avansăm treptat către o strategie internațională bazată pe cooperarea între țări din întreaga lume”.  Noua listă o înlocuiește pe cea anterioară și poate fi deja consultată pe site-ul web al Comisiei (   http://ec.europa.eu/transport/air-ban/   ).  Principalele concluzii care se desprind din această ultimă actualizare a listei sunt două:  a) lista reprezintă un puternic stimulent pentru remedierea deficiențelor de siguranță;  retragerea de pe listă este posibilă atunci când părțile în cauză au instituit efectiv măsuri corective solide în vederea respectării tuturor standardelor relevante de siguranță;  b) se dovedește, din ce în ce mai mult, că acest concept de listă comunitară servește mai degrabă ca instrument preventiv decât ca instrument punitiv în ceea ce privește protejarea siguranței aviației.  Acest fapt este ilustrat de numeroasele cazuri în care Comunitatea a soluționat cu succes posibile amenințări la adresa siguranței, cu mult înainte de a fi necesar să se recurgă la măsura drastică a impunerii de restricții.  S-au recunoscut îmbunătățirile și realizările semnificative ale autorității aeronautice civile din Indonezia în domeniul siguranței.  De la impunerea interdicției în iulie 2007, patru transportatori aerieni - Garuda Indonesia, Airfast Indonesia, Mandala Airlines și Premiair – pot fi retrași de pe listă, deoarece autoritatea lor de reglementare asigură faptul că aceștia respectă standardele internaționale de siguranță.  Transportatorul aerian thailandez One Two Go a fost retras de pe listă întrucât certificatul său a fost revocat de autoritățile aeronautice din Thailanda.  Au fost recunoscute progresele înregistrate de autoritatea aeronautică civilă din Angola și de transportatorul aerian TAAG Angola Airlines în ceea ce privește rezolvarea în mod progresiv a oricăror deficiențe de siguranță apărute.  În acest context, acordul de cooperare și asistență încheiat între autoritățile aeronautice civile din Angola și din Portugalia a permis acestei linii aeriene să opereze din nou în Portugalia, doar cu anumite aeronave și în condiții foarte stricte.  Această actualizare subliniază, de asemenea, dialogul permanent cu anumite state pe tema siguranței transportatorilor lor naționali.  În acest sens, în urma dovezilor care atestă ameliorarea standardelor de siguranță, se va monitoriza îndeaproape performanța a diverși transportatori aerieni ruși asupra căror autoritățile ruse au impus restricții de operare.   De asemenea, această actualizare recunoaște eforturile depuse de autoritățile aeronautice civile din Indonezia, Gabon, Ucraina și Angola pentru a intensifica exercitarea responsabilităților de supraveghere care le revin, în vederea creșterii nivelului de siguranță și a cooperării îndeaproape în acest scop cu Comisia.  Deficiențele de siguranță identificate în sistemul de supraveghere de către autoritățile aeronautice din Zambia și Kazahstan au dus la impunerea unei interdicții de operare asupra tuturor transportatorilor aerieni din aceste două țări, cu excepția transportatorului aerian kazah Air Astana, ale cărui operațiuni în Comunitate sunt blocate la același nivel, făcând obiectul unor restricții stricte. Cu toate acestea, toți transportatorii incluși în această actualizare și în actualizările precedente continuă să facă obiectul unor inspecții prioritare la sol pe aeroporturile comunitare, pentru a se asigura respectarea standardelor de siguranță relevante de către respectivii transportatori.  Astfel, lista comunitară cuprinde astăzi 9 transportatori individuali cărora li s-a interzis integral operarea în Uniunea Europeană - Air Koryo din Republica Populară Democrată Coreeană (DPKR), Air West din Sudan, Ariana Afghan Airlines din Afganistan, Siem reap Airways International din Cambodgia, Silverback Cargo Freighters din Rwanda, Motor Sich, Ukraine Cargo Airways, Ukrainian Mediterranean Airlines și Volare din Ucraina;  toți transportatorii (246) din 12 țări - Angola, Benin, Republica Democrată Congo (DRC), Guineea Ecuatorială, Gabon (cu excepția a trei transportatori care operează cu anumite restricții și condiții), Indonezia (cu excepția celor patru transportatori retrași de pe listă), Kazahstan (cu excepția unui transportator care operează cu anumite restricții și condiții), Republica Kârgâzstan, Liberia, Sierra Leone, Swaziland și Zambia;  7 transportatori aerieni care pot opera cu restricții și condiții - TAAG Angola Airlines, Air Astana din Kazahstan, Gabon Airlines, Afrijet și SN2AG din Gabon, Air Bangladesh și Air Service Comores.  Auditurile de siguranță ale Organizației Aviației Civile Internaționale (OACI) constituie un element fundamental și unul dintre criteriile comune care sunt folosite pentru a impune o interdicție de operare. Prin urmare, este esențial să se dezvolte cooperarea cu OACI în acest domeniu. Acesta a fost subiectul principal de discuție în cadrul unei reuniuni care a avut loc la 9 iulie între Vicepreședintele Tajani și Președintele Consiliului OACI, dl Kobeh. Raportul privind funcționarea normelor, prevăzut pentru sfârșitul acestui an, va conține, de asemenea, propuneri vizând consolidarea dimensiunii internaționale.
