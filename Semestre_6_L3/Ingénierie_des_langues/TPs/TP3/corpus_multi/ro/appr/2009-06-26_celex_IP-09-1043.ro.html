IP/09/1043   Bruxelles, 26 iunie 2009  26 iunie 2009 – Ziua internațională împotriva drogurilor – lansarea Acțiunii europene în materie de droguri  Știați că aproximativ 12 milioane de persoane din UE consumă cocaină ori au consumat cocaină la un moment dat?  Știați că la fiecare oră un cetățean al Uniunii Europene moare din cauza unei supradoze?  Știați că în Europa se înregistrează anual între 7000 și 8000 de decese cauzate de droguri?  Confruntată cu această problemă gravă, Comisia Europeană a lansat astăzi „ACȚIUNEA EUROPEANĂ ÎN MATERIE DE DROGURI” (AED), o nouă inițiativă de sensibilizare și informare, al cărei obiectiv primordial este de a mobiliza societatea și a ridica gradul de conștientizare privind drogurile în spațiul Uniunii Europene.   AED se întemeiază pe principiul „responsabilității comune”, rolul acesteia fiind de a îndemna cetățenii – fie că sunt grupuri sau persoane individuale, fie specialiști din diferite sectoare de activitate sau membri obișnuiți ai societății – să semneze un angajament și să acționeze pentru identificarea unei căi de soluționare a problemei drogurilor.  Astăzi, domnul Barrot, vicepreședintele Comisiei, a lansat în mod oficial AED, în prezența domnului Nikos Aliagas, renumit jurnalist și vedetă de televiziune, precum și a domnului Jerzy Owsiak, jurnalist și activist în domeniul social, în cadrul unui eveniment intens mediatizat, la care au participat aproximativ 120 de părți interesate din Uniunea Europeană.  Vicepreședintele Barrot, comisarul responsabil pentru justiție, libertate și securitate, a declarat:  „Îndemnul adresat organizațiilor și cetățenilor Uniunii Europene de a avea un rol activ reprezintă una dintre prioritățile prevăzute în Planul de acțiune al UE privind drogurile pentru perioada 2009-2012, în cadrul căruia AED constituie una dintre măsurile esențiale.  Prin AED suntem mai aproape de cetățenii europeni, de viața lor cotidiană, oferindu-le în acest fel mijloacele de exprimare a opiniilor și de acțiune”.   Astăzi, 21 de organizații și cetățeni s-au angajat să acționeze în cadrul AED:     Association des Parents d'Elèves de l'Ecole Européenne de Bruxelles I (Belgia)     Consiliul cipriot antidrog (Cipru)   ETHIAS (Belgia)   FESAT – Fundația europeană a liniilor telefonice de asistență pentru consumatorii de droguri (UE)   FNAPT– Fédération Nationale de Prévention Toxicomanies – (Franța)   Fondazione Villa Maraini (Italia)   Fundația La Caixa (Spania)    Fundația WOSP – Marea orchestră a Fundației caritative Jerzy Owsiak pentru Crăciun  (Polonia)    FPAT – Federația portugheză a instituțiilor sociale din domeniul prevenirii dependenței de droguri (Portugalia)    ICOS – Consiliul internațional pentru securitate și dezvoltare (UE)   Le Phare, familles face à la drogue - (Franța)   London Drug Policy Forum – (Marea Britanie)   Consiliul municipal din Blagoevgrad privind toxicomania (Bulgaria)   Peitenger Jugendhaus-ASBL (Luxemburg)   PREV CENTRUM (Republica Cehă)   PREVNET (UE)   Qrendi Scout Group (Malta)   TIIMI Magazine (Finlanda)   YSPDB – Asociația de tineret pentru pace și dezvoltare în Balcani (Bulgaria)   WOCAD – Comitetul organizațiilor de femei în domeniul dependenței de alcool și droguri (Suedia)   OEDT – Observatorul European pentru Droguri și Toxicomanie    Începând de azi, cetățenii și organizațiile Uniunii Europene au posibilitatea de a valorifica inițiativa AED - adăugând astfel activității lor o dimensiune europeană și vizibilitate - prin explorarea modului în care activitățile lor curente, responsabilitățile sociale asumate și mediul în care activează pot ridica nivelul de sensibilizare, precum și angajarea în acțiuni legate de droguri și de riscurile abuzului de droguri.  Acțiunile specifice și creative propuse la orice nivel pe teritoriul european, menite să influențeze pozitiv comportamentul indus de consumul de droguri ori să determine o mai mare sensibilizare privind drogurile și pericolul abuzului de droguri sunt încurajate și binevenite de către Comisia Europeană, la următoarea adresă de web:  www.action-drugs.eu  .  Pentru mai multe informații privind activitatea vicepreședintelui Barrot, vă invităm să vizitați site-ul său:    http://ec.europa.eu/commission_barroso/barrot/welcome/default_en.htm
