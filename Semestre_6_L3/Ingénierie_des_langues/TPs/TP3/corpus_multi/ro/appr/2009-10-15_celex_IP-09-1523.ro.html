IP/09/ 1523  Bruxelles, 15 octombrie 2009 UE și Coreea de Sud parafează un acord de liber schimb  Comisarul UE pentru comerț, Catherine Ashton și ministrul coreean al comerțului, Kim Jong-hoon, au parafat astăzi un acord de liber schimb (ALS) care reprezintă cel mai important act de acest gen negociat vreodată între Uniunea Europeană și o țară terță.  Acordul, cu o valoare estimată a noilor schimburi comerciale de până la 19 miliarde de euro, va elimina în mod potențial toate barierele tarifare existente între cele două economii, precum și numeroasele bariere netarifare.  El va asigura un nou acces la piața din sectorul serviciilor și al investițiilor.  De asemenea, acordul aduce progrese importante în domenii precum proprietatea intelectuală, achizițiile, politica în materie de concurență, comerț și dezvoltare durabilă.  Acordul de liber schimb, precum și încheierea unui nou acord-cadru marchează o îmbunătățire semnificativă a relațiilor UE-Coreea de Sud.  În declarația sa, după parafarea acordului la Bruxelles , comisarul Ashton a afirmat:  „Acesta este primul acord de liber schimb al UE din secolul XXI. El stabilește legături economice puternice cu o altă economie dezvoltată și deschide noi oportunități de piață pentru societățile europene în domeniul serviciilor, al industriei prelucrătoare și al agriculturii. Acordul prezintă o importanță deosebită în climatul economic actual, contribuind la eforturile de contracarare a recesiunii economice și la crearea de noi locuri de muncă”.  Unul dintre beneficiile-cheie pentru Uniunea Europeană ale încheierii acordului îl reprezintă eliminarea rapidă a unor taxe în valoare de 1,6 miliarde de euro, care erau suportate de exportatorii către Coreea. Acordul vizează, deopotrivă, barierele netarifare principale, printre care regulamente și standarde în industriile de interes pentru Europa, cum ar fi industria autovehiculelor, farmaceutică și a bunurilor electronice de consum. Unele dintre cele mai importante beneficii sunt preconizate să apară în sectoarele de servicii, precum telecomunicațiile, mediul, sectorul juridic, financiar și al transporturilor maritime, având în vedere angajamentele semnificative luate de Coreea de liberalizare a acestor sectoare. Parafarea acordului de liber schimb marchează încheierea negocierilor în urma cărora s-a ajuns la un text juridic stabil, pe care Comisia Europeană îl va prezenta în mod oficial statelor membre ale UE la începutul lui 2010. După semnarea de către Președinția UE și de către Comisie, acordul de liber schimb va fi prezentat spre aprobare Parlamentului European. Intrarea în vigoare a acordului ar fi astfel prevăzută pentru a doua parte a lui 2010. Context general  În 2008, valoarea schimburilor comerciale cu mărfuri între UE și Coreea s-a ridicat la aprox imativ 65 de miliarde de euro. În momentul de față, UE înregistrează un deficit în comerțul cu mărfuri cu această țară, deși tendințele arată că piața coreeană oferă un potențial de creștere semnificativ. De exemplu, în perioada 2005-2008, vânzările UE de automobile către Coreea au avut o creștere totală de 78%, exprimată în unități vândute (39% exprimată în valoare). UE înregistrează un excedent comercial însemnat pentru o serie de produse: produse chimice, farmaceutice, piese de autovehicule, echipamente industriale, încălțăminte, echipamente medicale, metale neferoase, fier și oțel, piele și blănuri, lemn, produse ceramice și sticlă. În mod asemănător, pentru fermierii din UE, Coreea este una dintre piețele de export cele mai importante la nivel mondial, cifra vânzărilor anuale ridicându-se la peste 1 miliard de euro. În ceea ce privește serviciile, UE deține un excedent de 3,3 miliarde de euro față de Coreea, în 2007, valoarea exporturilor fiind de 7,2 miliarde de euro, iar a importurilor de 3,9 miliarde de euro.   Pentru mai multe informații privind acordul de liber schimb, consultați   nota 09/452
