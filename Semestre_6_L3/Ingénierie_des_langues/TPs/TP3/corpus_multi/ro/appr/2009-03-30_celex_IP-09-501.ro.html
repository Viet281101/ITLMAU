IP/09/501
Bruxelles, 30 martie 2009Comisia salută sprijinul politic
acordat astăzi de Consiliu pachetului privind cerul unic europeanDupă votul pozitiv din Parlamentul European de
săptămâna trecută, miniștrii transporturilor au
confirmat astăzi acordul stabilit privind un pachet aviatic de
anvergură. Acest pachet, care va fi adoptat în mod formal de Consiliu
în următoarele săptămâni, consolidează cerul unic
european, atribuie Agenției Europene de Siguranță a Aviației
responsabilitatea pentru toate elementele de siguranță
ale sectorului aviatic și stimulează punerea în aplicare a unor
noi tehnologii. În ansamblu, aceste măsuri vor oferi zboruri mai
sigure, mai ecologice și mai eficiente din punctul de vedere al costurilor.
Economiile anuale ale transportatorilor aerieni sunt estimate la patru miliarde
de euro. În același timp, Planul general pentru ATM va plasa industria
aeronautică europeană în avangarda inovării tehnologiilor de
gestionare a traficului aerian, creând astfel o infrastructură
europeană performantă și oferindu-le producătorilor un
avantaj concurențial pe piețele mondiale.
Vicepreședintele Comisiei responsabil cu transporturile, Antonio Tajani,
a declarat: „Europa are nevoie de un sistem de gestionare a traficului
aerian care să poată face față viitoarei dezvoltări a
sectorului aeronautic. Pasagerii așteaptă servicii de înaltă
calitate. Acest pachet de măsuri va oferi zboruri mai sigure, mai ecologice
și mai eficiente din punctul de vedere al costurilor. Aeronavele vor putea
parcurge rutele cele mai scurte, în conformitate cu cerințele de mediu
tot mai stricte. Pentru prima oară, nevoile utilizatorilor spațiului
aerian devin elementul central al sistemului.  Pachetul nu ar fi putut sosi
într-un moment mai oportun decât acum, când sectorul se află
în dificultate din cauza crizei actuale.” 
Primul pilon al pachetului aduce o serie de
îmbunătățiri legislației inițiale privind cerul
unic european (a se vedea IP/01/1398), inclusiv obiective de
performanță obligatorii pentru furnizorii de servicii de
navigație aeriană, funcții de gestionare a rețelei europene
pentru a asigura convergența între rețelele naționale,
precum și o dată definitivă până la care statele membre
să-și îmbunătățească performanțele,
inclusiv printr-un proces de cooperare sporită și integrare mai
profundă a furnizorilor de servicii de navigație aeriană cunoscut
sub denumirea de blocuri funcționale ale spațiului aerian.
Pilonul tehnologic se concentrează asupra introducerii de
tehnologii de ultimă generație. Programul SESAR reunește toate
părțile interesate din sectorul aeronautic în vederea
elaborării, validării și punerii în funcțiune a unui
sistem modern de gestionare a traficului aerian la nivel european. 
Pilonul siguranței prevede responsabilități sporite
pentru Agenția Europeană de Siguranță a Aviației
(AESA). Acesta va garanta existența unor reguli precise, uniforme și
obligatorii pentru funcționarea aeroporturilor, gestionarea traficului
aerian și serviciile de navigație aeriană, precum și o
supraveghere eficace a implementării lor de către statele membre.
Aceste noi competențe ale AESA permit agenției să exercite un
control mai cuprinzător asupra siguranței aviatice europene și
să se asigure că sunt aplicate reglementări de
siguranță comune în toate etapele zborului, încă de pe
pistă.
În sfârșit, pilonul capacității aeroportuare
abordează chestiunea insuficienței pistelor și infrastructurilor
aeroportuare, care riscă în prezent să devină o
problemă majoră. Inițiativa vizează o mai bună
coordonare a intervalelor orare aeroportuare acordate operatorilor de aeronave
prin măsuri de gestionare a traficului aerian, precum și prin
instituirea unui observator al capacității aeroportuare pentru o
integrare completă a aeroporturilor în rețeaua
aeronautică.
Noul pachet legislativ plasează chestiunile legate de mediu
în centrul preocupărilor legate de cerul unic european, iar mai buna
gestionare a traficului aerian urmărește reducerea emisiilor de gaze
cu efect de seră produse de avioane. Se preconizează
îmbunătățiri de până la 10% pe zbor, ceea ce
înseamnă o economie de 16 milioane de tone de CO2 pe an
și o reducere a costurilor anuale cu 2,4 miliarde de euro pentru
utilizatorii spațiului aerian. Astfel, aviația va putea face
față integrării sale în sistemul european de comercializare
a cotelor de emisie de gaze cu efect de seră.Dat fiind că factorul
uman este elementul central al furnizării de servicii de navigație
aeriană, instituțiile europene au adoptat și o
declarație prin care își exprimă dorința de a
conlucra, implicând personalul în aplicarea pachetului aviatic pentru
a asigura standarde înalte de competență pentru toate categoriile
de angajați care garantează siguranța și pentru a spori
încrederea în mecanismele de raportare a incidentelor.
Pentru informații suplimentare:	 http://ec.europa.eu/transport/air/index_en.htm
