IP/09/ 1781   Bruxelles, 20 noiembrie 2009  Politica agricolă comună: Comisia pregătește noi simplificări  Într-un raport dat publicității astăzi, Direcția Generală Agricultură și Dezvoltare Rurală a Comisiei Europene și-a prezentat răspunsurile la cele 39 de propuneri de simplificare pe care statele membre le-au înaintat împreună Comisiei în aprilie. Documentul de lucru cuprinde informații despre rezultatele procesului de evaluare și o trecere în revistă a progreselor realizate din martie 2009. Raportul va fi discutat la reuniunea Consiliului Agricultură din decembrie. „Fermierii europeni, mai ales în actualul climat economic, nu trebuie ținuți în loc cu reguli inutil de complicate și birocrație”, a declarat Mariann Fischer Boel, comisarul pentru agricultură și dezvoltare rurală. „Raportul dovedește că susținem acest mod de abordare. Nu suntem pentru simplificare doar din gură. Avem în vedere acțiuni concrete.”  Majoritatea celor 39 de sugestii au primit o apreciere pozitivă. Comisia își propune să le dea curs și să le pună în practică rapid. De fapt, o parte dintre ele au fost deja avansate și incluse în normele revizuite privind plățile directe care se vor pune în aplicare începând de la 1 ianuarie 2010.  Documentul de lucru al Comisiei prezintă și o serie de in ițiative suplimentare de simplificare, cum ar fi realizarea unor programe mai suple de promovare a produselor agricole. De asemenea, se ia în considerare o posibilă eliminare a normelor cu privire la etichetarea facultativă a cărnii de vită și mânzat, ca și posibilitatea armonizării termenelor de plată ale unor măsuri de dezvoltare rurală cu cele ale plăților directe.  Comisia lucrează la simplificarea politicii agricole comune încă de la prima comunicare publicată pe această temă în 2005.  Această activitate se integrează perfect în strategia globală pentru o mai bună legiferare care urmărește, printre altele, reducerea cu 25% a sarcinilor administrative până în 2012.  Raportul este disponibil la următoarea adresă:     http://ec.europa.eu/agriculture/simplification/index_en.htm
