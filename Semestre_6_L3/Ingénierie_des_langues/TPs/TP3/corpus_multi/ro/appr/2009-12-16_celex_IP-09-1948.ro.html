IP/09/1948 Bruxelles, 15 decembrie 2009  Consiliul Pescuit dă un nou impuls sustenabilităţii în domeniul mediului, social şi economic   În cadrul ultimei reuniuni a Consiliului Pescuit din 2009, miniştrii europeni ai pescuitului au ajuns la un acord politic în privinţa propunerii Comisiei pe tema posibilităţilor de pescuit pentru 2010.  Odată instituit acest element fundamental, Uniunea Europeană îşi poate continua programul privind sustenabilitatea în domeniul mediului, economic şi social atât în beneficiul sectorului european al pescuitului şi maritim, cât şi al cetăţenilor şi al mediului marin.   Joe Borg, comisarul european pentru Afaceri Maritime şi Pescuit, şi-a exprimat satisfacţia în legătură cu rezultatele reuniunii:  „Acordul la care am ajuns astăzi aici ne arată ce poate realiza Europa, chiar şi în legătură cu cele mai complexe aspecte, prin cooperare cu bună‑credinţă şi muncă în echipă.  Sunt convins că puternicul spirit de cooperare pe care l-am dezvoltat în ultimii ani va persista şi după ce succesorul meu îşi va prelua mandatul în anul următor.  Le doresc tuturor celor implicaţi mult succes în eforturile pe care le vor face pentru ca sectorul pescuitului şi cel maritim să avanseze către un viitor sustenabil şi rentabil.”  Deşi în cazul multor stocuri se practică în continuare foarte mult pescuitul în exces, comisarul Borg a putut să comunice Consiliului o serie de avize ştiinţifice pozitive, şi anume că în cazul unui număr redus, dar în creştere de stocuri se practică acum pescuitul la niveluri de randam ent maxim durabil (MSY).   Ca şi în anii trecuţi, atunci când a propus modificări ale TAC-urilor (capturile totale admisibile) pentru diverse stocuri, Comisia a pornit de la aceeaşi metodă de lucru obiectivă, bazată pe avize ştiinţifice.  De asemenea, aceasta s-a consultat pe larg atât cu statele membre, cât şi cu sectorul şi a făcut tot posibilul să reducă sarcina care le revine pe termen scurt sectoarelor pescuitului.  După cum se întâmplă de obicei în cazul unor negocieri de amploare de acest gen, propunere a iniţială a Comisiei a fost modificată pentru a ţine cont de anumite preocupări exprimate de statele membre.  Propunerea din acest an nu include încă cifrele finale privind stocurile gestionate în comun cu Norvegia sau Insulele Feroe, întrucât părţile nu au ajuns încă la un acord în această privinţă.  Pe baza cifrelor provizorii propuse de Comisie pentru aceste stocuri, activităţile de pescuit în cazul acestora ar trebui să poată continua şi în luna ianuarie, dând astfel Comisiei timp să încheie negocierile cu Norvegia şi să transpună după aceea rapid cifrele finale.  Comisia are convingerea că negocierile se pot relua la începutul anului 2010 şi că se va ajunge la un acord echilibrat acceptabil pentru Uniunea Europeană şi pentru Norvegia.  Conform planului de acţiune cu privire la rechini adoptat recent de UE, Consiliul a menţinut la zero TAC-ul pentru rechinul scrumbiilor şi a autorizat o TAC limitată pentru capturile accidentale de câine-de-mare de 10% pentru a evita aruncarea înapoi în mare a capturilor, în condiţiile unui nivel zero al capturilor prevăzut pentru 2011.   Datorită semnalelor promiţătoare care rezultă din studiile recente referitoare la hamsii, Consiliul a autorizat pescuitul a 7 000 de tone, începând din ianuarie 2010, cu condiţia ca această cifră să se modifice pentru a reflecta rezultatul avizelor ştiinţifice din primăvară.  În consecinţă, pescuitul acestei specii va fi îndeaproape supravegheat.  A se vedea şi tabelul TAC-urilor şi al cotelor pentru 2010:    http://ec.europa.eu/fisheries/press_corner/press_releases/2009/com09_79_en.pdf
