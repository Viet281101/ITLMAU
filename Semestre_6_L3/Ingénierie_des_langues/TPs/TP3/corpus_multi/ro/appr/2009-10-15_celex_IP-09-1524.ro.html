IP/09/1524   Bruxelles, 15 octombrie 2009  Ziua mondială a alimentației 2009:  UE – lider al luptei mondiale împotriva foametei   Sărbătorirea zilei mondiale a alimentației 2009 pe 16 octombrie este marcată de o Uniune Europeană mai fermă ca niciodată în ceea ce privește angajamentul său de îmbunătățire a accesului la hrană în întreaga lume.  Având în vedere angajamentul asumat în cadrul reuniunii G8 din L’Aquila – mai mult de 2 miliarde €, care se adaugă la Facilitatea pentru alimente, în valoare de 1 miliard €, UE are cea mai mare contribuție la securitatea alimentară mondială.   „Ziua mondială a alimentației trebuie să reamintească fiecăruia dintre noi că trebuie să facem tot ceea ce ne stă în putință pentru ca peste un miliard de persoane să nu mai fie afectate de foamete.  Pentru a face față acestei provocări, Facilitatea pentru alimente a UE, care dispune de 1 miliard €, produce rezultate rapide și concrete, oferind micilor agricultori din țările în curs de dezvoltare semințele și îngrășământul necesare creșterii producției agricole.  Vom profita de experiența acumulată în cadrul aplicării Facilității pentru alimente pentru ca noul angajament financiar asumat cu ocazia reuniunii G8 din L’Aquila să fie la fel de eficient în combaterea foametei”, a declarat Karel De Gucht, comisarul european pentru dezvoltare și ajutor umanitar.   Peste 1 miliard de persoane din întreaga lume suferă de malnutriție, ceea ce înseamnă 15% sau o șesime din populația globului.  Această cifră este în creștere ca urmare a crizei alimentare și financiare.  Așadar, insecuritatea alimentară reprezintă o reală amenințare și nu vom îndeplini toate obiectivele de dezvoltare ale mileniului (ODM) dacă nu vom reuși să eradicăm sărăcia extremă până în 2015.  Printre principalele elemente ale asistenței acordate de UE țărilor în curs de dezvoltare se numără securitatea alimentară, agricultura și dezvoltarea rurală, UE acordând sprijin rapid și masiv pentru lupta împotriva agravării foametei în lume.  Angajamentul asumat anul acesta în cadrul Inițiativei de la L’Aquila privind securitatea alimentară mondială reprezintă un rezultat concret al acestei asistențe.  UE va contribui cu 2,7 miliarde € la această inițiativă, oferind astfel cea mai mare contribuție.  85% din suma de 1 miliard € alocată Facilității pentru alimente a fost deja distribuită, ceea ce demonstrează că UE rămâne puternic angajată în procesul de îmbunătățire a condițiilor de trai ale populațiilor celor mai sărace din lume și că își respectă angajamentele.  De la lansarea sa în luna decembrie a anului trecut, se estimează că peste 33 de milioane de persoane au beneficiat de Facilitatea pentru alimente în valoare de 1 miliard €, în cadrul proiectelor inițiale în curs, iar rezultatele încep să apară.  De exemplu, în Zimbabwe, s-au distribuit 26 000 de tone de semințe și îngrășăminte unui număr de 176 000 de agricultori vulnerabili, echivalentul a 10-15% din agricultorii comunali din această țară.  Datorită eforturilor comune depuse de UE și de Organizația Națiunilor Unite pentru Alimentație și Agricultură (FAO), există posibilitatea dublării producției tradiționale de alimente.  În Bangladesh, datorită unui program la care participă și Programul alimentar mondial (PAM), un număr suplimentar de 43 000 de persoane au obținut acces la posibilitățile de pescuit, iar alte 60 000 de persoane trăiesc acum în zone protejate de infiltrarea apei sărate. Eveniment media: Invităm presa să participe la o sesiune de informare a părților interesate, organizată de dl Koos Richelle, director general al Oficiului de Cooperare EuropeAid.  Tema:  „Experiența Facilității pentru alimente: veritabil parteneriat mondial și răspuns prompt”, care va avea loc joi, 15 octombrie, între orele 13.00 și 14.00 la Info Point External Cooperation, Rue de la Loi 43, la parter, Bruxelles. Pentru informații și înscrieri:    http://ec.europa.eu/europeaid/infopoint/conferences/     2009/10-15_foodfacility_en.htm    Context:  În contextul crizei generate de creșterea prețurilor la produsele alimentare în țările în curs de dezvoltare, UE a aprobat, în decembrie 2008, crearea Facilității pentru alimente de 1 miliard €, pentru a oferi un răspuns rapid acestor țări.   Planul general de punere în aplicare a Facilității pentru alimente conține o listă cu 50 de țări care beneficiază și vor beneficia de asistență pe o perioadă de trei ani.  În aprilie 2009, erau alocate deja 707 milioane €.  Din spirit de parteneriat și eficiență, Comisia Europeană consolidează și sprijină cadrul dialogului politic existent, investițiile în producția de alimente și mecanismele de siguranță create de organizațiile specializate în domeniul alimentar.  Prin urmare, se acordă sprijin prin intermediul organizațiilor internaționale, al organizațiilor regionale și al guvernelor naționale; în plus, se va face o cerere de propuneri pentru suma de 200 de milioane EUR (prevăzută pentru sfârșitul anului 2009) pentru activități organizate de actori nestatali, organisme din statele membre și de alți actori executivi eligibili.   Pentru informații suplimentare privind politicile și strategiile CE în materie de securitate alimentară, puteți consulta următoarele site-uri:     http://ec.europa.eu/europeaid/how/finance/food-facility_en.htm       http://ec.europa.eu/europeaid/what/food-security/index_en.htm
