IP/09/ 1315  Bruxelles, 15 septembrie 2009  Comisia lansează rețeaua „Masterul european în traduceri ”  Astăzi, Comisia Europeană a publicat lista programelor universitare care au fost selecționate să facă parte din rețeaua „Masterul european în traduceri” (EMT – European Master's in Translation), în urma unei cereri de propuneri din luna martie a acestui an. Comunitatea academică a primit cu entuziasm inițiativa Comisiei. Nu mai puțin de 93 de programe de traduceri la nivel de master din 24 de state membre și din trei țări din afara UE au participat la cererea de propuneri. Dintre acestea au fost selecționate 34 pentru a fi membre ale rețelei EMT pentru o perioadă inițială de patru ani. Următoarea cerere de propuneri va fi lansată în 2010. Rețeaua va contribui la promovarea schimbului de cele mai bune practici între universitățile participante și, în ultimă instanță, la îmbunătățirea standardelor pedagogice, precum și la încurajarea realizării unei adevărate piețe europene pentru traducătorii calificați. „Europa are nevoie de formare universitară de înaltă calitate pentru traducători în toate limbile pentru a asigura prezența pe piață a traducătorilor calificați. În sens mai larg, dezvoltarea comunicării multilingve depinde de ei”, a declarat Leonard Orban, comisarul european pentru multilingvism. El a adăugat: „Rețeaua EMT va contribui la ridicarea standardelor în materie de formare a traducătorilor în UE și la încurajarea cooperării și a schimburilor între universitățile care oferă cursuri de traduceri”.  Cererea de propuneri pentru a face parte din rețeaua EMT a fost deschisă tuturor instituțiilor de învățământ superior din UE care oferă programe de traduceri la nivel de master. Ea a fost publicată în luna martie a acestui an și a avut ca termen de depunere a candidaturilor data de 31 mai. Un grup de experți academici a evaluat toate propunerile. Perioada inițială este limitată la patru ani, pe parcursul cărora programele selecționate ca membre vor avea dreptul să folosească însemnul „membru al rețelei EMT”. O a doua cerere de propuneri este planificată pentru sfârșitul lui 2010.  Rețeaua EMT este destinată să devină un însemn de calitate pentru formarea de traducători la nivelul instituțiilor de învățământ superior. Proiectul EMT a fost lansat în 2005, la inițiativa Direcției Generale Traduceri a Comisiei Europene, și a fost dezvoltat în strânsă colaborare cu experți recunoscuți în domeniul traducerilor, provenind din mediul academic. În scopul încurajării schimbului de metode și experiențe pedagogice, toți participanții la cererea de propuneri, fie că au fost selecționați sau nu, vor fi invitați la o primă întâlnire a rețelei EMT, la Bruxelles, în decembrie 2009. Evenimentul va reprezenta reuniunea de inaugurare a rețelei. Lista programelor de traduceri selecționate este disponibilă la următoarea adresă internet:    http://ec.europa.eu/dgs/translation/programmes/emt/network/index_en.htm   .  Pentru informații suplimentare privind proiectul EMT, consultați site-ul internet:    http://ec.europa.eu/dgs/translation/programmes/emt/index_en.htm
