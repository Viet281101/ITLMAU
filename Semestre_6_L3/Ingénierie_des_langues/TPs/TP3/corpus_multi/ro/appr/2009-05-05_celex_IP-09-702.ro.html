IP/09/702  Strasbourg, 5 mai 2009    Drepturile consumatorilor:      Comisia dorește ca cetățenii să navigheze pe Internet fără frontiere      Comisia Europeană a lansat astăzi eYouGuide, un nou instrument online care oferă sfaturi practice privind „drepturile digitale” ale consumatorilor în conformitate cu legislația UE.     Acest ghid, care răspunde unui apel al Parlamentului European din 2007, abordează probleme ale consumatorilor precum drepturile acestora în relația cu furnizorul de servicii de Internet de bandă largă, cumpărăturile pe Internet, descărcarea de muzică și protejarea propriilor date cu caracter personal online și pe site-urile de socializare în rețea.     Deși 48,5% din locuințele din UE dispun de o conexiune Internet de bandă largă, un nou studiu al Eurobarometrului arată că neîncrederea îi determină în continuare pe mulți consumatori să nu efectueze tranzacții online.     Doar 12% din utilizatorii de Internet din UE se simt în siguranță atunci când efectuează tranzacții pe Internet, 39% din utilizatori au îndoieli serioase legate de siguranță, iar 42% nu îndrăznesc să efectueze tranzacții financiare online.     65% din utilizatorii de Internet din UE nu știu de unde să obțină informații și sfaturi privind comerțul transfrontalier în cadrul UE.     O treime din consumatori ar lua în considerare varianta achizițiilor online dintr-o altă țară, considerând că ar fi mai bine sau mai ieftin, dar numai 7% fac efectiv astfel de achiziții.     Informațiile clare privind drepturile de care se bucură vor spori încrederea cetățenilor și vor debloca întregul potențial economic al pieței unice online a Europei, care echivalează cu venituri de 106 miliarde de euro.      „În UE, drepturile consumatorilor online nu ar trebui să depindă de locul în care se află sediul unei societăți sau al unui site web.      Granițele naționale nu ar trebui să mai complice viețile consumatorilor europeni atunci când aceștia utilizează Internetul pentru a cumpăra o carte sau pentru a descărca o melodie  ”, a spus Viviane Reding, comisar UE pentru societatea informațională și media.   „În pofida progreselor realizate, trebuie să ne asigurăm că există o piață unică pe Internet, atât pentru consumatori, cât și pentru întreprinderi.”    „Dacă dorim ca cetățenii să compare produsele și prețurile și să exploateze potențialul comunicațiilor digitale, atunci trebuie să le inspirăm încredere că drepturile lor sunt garantate.      Acest lucru presupune instituirea și consolidarea unui set precis de drepturi ale consumatorilor care îndeplinește standardele ridicate aplicate deja comerțului tradițional.      Oferta Internetului pentru consumatori este completă, dar trebuie să creăm un climat de încredere, astfel încât oamenii să poată cumpăra de oriunde în siguranță”  , a spus Meglena Kuneva, comisarul UE pentru protecția consumatorilor.      Un ghid privind drepturile consumatorilor în prezent    eYouGuide explică drepturile concrete ale consumatorilor europeni care navighează pe Internet sau își fac cumpărăturile online, grație normelor UE care, de 25 de ani, oferă protecție consumatorilor europeni. De asemenea, atunci când sunt conectați la Internet, consumatorii europeni au următoarele drepturi:    -        să obțină informații clare privind prețurile și condițiile înainte de a efectua o achiziție;  -        să decidă dacă și cum sunt tratate datele lor cu caracter personal;  -        să primească produsul în termen de 30 de zile de la cumpărare;  -        o perioadă „de reflecție” de cel puțin 7 zile lucrătoare după efectuarea achiziției, timp în care se pot răzgândi;   -        o garanție de cel puțin 2 ani pentru produsele cumpărate;  -        protecție împotriva vânzătorilor necinstiți, a clauzelor contractuale abuzive și a practicilor comerciale neloiale.  Consumatorii pot fi siguri că toate aceste drepturi sunt respectate pe orice site web a cărui adresă se termină cu extensia „.eu”.  Spre deosebire de site-urile web ale căror adrese se termină cu .com sau .net, un site care se termină cu .eu (domeniul de prim nivel deschis în 2006, ajuns acum la 3 milioane de site-uri,   IP/09/536   ) trebuie înregistrat de o persoană sau o societate cu sediul într-unul dintre cele 27 de state membre ale UE și trebuie să respecte legislația UE.   O „Agendă digitală” pentru drepturile consumatorilor în viitor    De asemenea, comisarii Reding și Kuneva au evidențiat astăzi lacunele din reglementările UE prin acoperirea cărora ar putea fi consolidate în continuare încrederea consumatorilor și piața unică pentru întreprinderi.  Într-o „Agendă digitală” comună, cei doi comisari au identificat 8 domenii prioritare pentru eventuale acțiuni la nivelul UE:  1.        Combaterea mesajelor nesolicitate  prin sancțiuni civile și penale la fel de eficiente în toate statele membre ale UE și în țările învecinate.  „Interzicerea mesajelor nesolicitate” („ban on spam”) face parte din legislația UE încă din 2003, dar 65% dintre europeni se plâng în continuare de „mesajele nesolicitate prea numeroase”.  În vreme ce 19,8% din mesajele nesolicitate provin din SUA și 9,9% din China, 23,4% din acestea provin din Europa, Italia (cu 3%), Spania (cu 2,9%), UK (cu 2,7%) și Germania (cu 2,4%) încadrându-se în „Top 12”.  La toate acestea se adaugă vecinii Uniunii Europene, Turcia (cu 4,4%) și Rusia (6,4%).  2.       Prin pregătirea unor regimuri de licențe multiteritoriale pentru conținutul online, se garantează faptul că nu contează pentru consumatori din ce țară membră a UE provine conținutul digital (muzică, jocuri, filme, cărți).  3.        Punând capăt fragmentării legislative privind „reproducerile în scop privat”  , se oferă consumatorilor certitudine în legătură cu ceea ce pot și nu pot face cu melodiile, înregistrările video și filmele pe care le descarcă de pe Internet și care fac obiectul drepturilor de autor.    4.       Extinderea principiilor normelor privind protecția consumatorilor pentru a acoperi acordurile de acordare a licențelor pentru produse precum programele de calculator descărcate în scopul asigurării protecției împotriva virușilor, jocurile sau alte conținuturi care fac obiectul unor licențe.   Licențele ar trebui să le garanteze consumatorilor aceleași drepturi de bază de care se bucură atunci când cumpără bunuri  : dreptul la un produs care funcționează în condiții comerciale echitabile.  5.       Garanția că politicile de confidențialitate legate de ofertele online sunt comunicate în mod adecvat și conțin clauze contractuale loiale.  6.       Rezolvarea problemelor legate de normele fragmentate și incomplete privind e-accesibilitatea pentru a facilita utilizarea site-urilor web, a serviciilor de plăți electronice și a altor servicii online de către persoanele cu dizabilități (15% din populația UE).  7.       Explorarea posibilităților de consolidare a încrederii în plățile online, incluzând modele de succes precum sistemele de restituire a sumelor plătite cu cardul, care permit consumatorilor să anuleze, în ultimă instanță, plățile efectuate către comercianții necinstiți.  8.       Colaborarea cu asociațiile producătorilor și ale consumatorilor pentru a institui un sistem european al mărcilor de încredere pentru site-urile web dedicate comercializării cu amănuntul care respectă cele mai bune practici.      Pentru informații suplimentare    Site-ul web al eYouGuide:    http://ec.europa.eu/eyouguide  (online: 5 mai, 16:00)  Rezoluția Parlamentului European din 21 iunie 2007 privind încrederea consumatorilor în mediul digital:     http://www.europarl.europa.eu/sides/getDoc.do?pubRef=-//EP//TEXT+TA+P6-TA-2007-0287+0+DOC+XML+V0//EN     Noul studiu al Eurobarometrului, „Consumer Confidence in the Information Society” („Încrederea consumatorilor în societatea informațională”), este disponibil la adresa:    http://ec.europa.eu/information_society/policy/nis/strategy/activities/index_en.htm       Figures and graphics available in PDF and WORD PROCESSED
