IP/09/642
Bruxelles, 27 aprilie 2009Raportul Barca: Comisarul Danuta
Hübner și Fabrizio Barca prezintă propunerile de reformă
pentru politica de coeziune a UEAstăzi, Danuta Hübner, comisarul european
pentru politică regională și Fabrizio Barca, director general
în ministerul finanțelor și al economiei din Italia prezintă
concluziile „Raportului Barca – agendă pentru reformarea
politicii de coeziune”. Raportul, solicitat de comisar,
prezintă fundamentele politicii de coeziune europene și
formulează recomandări pentru o reformă generală,
bazată pe zece „piloni”. Propunerile d-lui Barca au fost
realizate în deplină independență față de Comisie,
reunind contribuțiile din partea experților universitari și
reprezentanților din statele membre, rezultate în urma unei serii de
întâlniri desfășurate în cursul lui 2008. Raportul face
parte din procesul integral de reflecție cu privire la viitorul politicii
după 2013, proces care a început în 2007 cu cel de-al Patrulea
raport privind coeziunea economică și socială. 
Comisarul Hübner a declarat: „Raportul Barca
confirmă faptul că politica de coeziune reprezintă un pilon
central al procesului de integrare europeană. Politica de coeziune
recunoaște că toate regiunile ar trebui să fie în
măsură să-și realizeze potențialul de dezvoltare
economică și că toți cetățenii ar trebui să
beneficieze de această politică, oriunde locuiesc. Raportul
confirmă justețea reformelor pe care le-am introdus deja în
cursul ultimilor câțiva ani. De asemenea, raportul deschide noi
perspective ambițioase care vor lărgi viziunea noastră asupra
reînnoirii politicii.”
Fabrizio Barca a evidențiat următoarele: „Revizuirea
aspectelor factuale și teoretice realizată în raport arată
că Uniunea are nevoie de o politică în materie de dezvoltare
economică și socială adaptată nevoilor specifice ale unor
locuri foarte diverse. Politica trebuie să poată
îmbunătăți oportunitățile și să abordeze
provocările cu care se confruntă cetățenii UE, generate de
unificarea piețelor. O politică de coeziune reformată poate
realiza aceste obiective cu ajutorul metodologiilor avansate, al unei
concentrări susținute asupra rezultatelor și al guvernanței
moderne pe mai multe niveluri.”
Recomandările din raport privind reforma se bazează pe zece
„piloni”:
1: Concentrarea asupra priorităților fundamentaleDr. Barca susține că UE ar trebui să concentreze aproximativ
65% din fondurile sale asupra a trei sau patru priorități
fundamentale, procentul variind între state membre și regiuni în
funcție de necesități și de strategii. Criteriile pentru
alocarea finanțării ar rămâne în mare parte cele din
prezent (și anume, bazate pe PIB pe locuitor). Una sau două
priorități fundamentale ar trebui să vizeze incluziunea
socială pentru a permite dezvoltarea unei „agende sociale
teritorializate”. 
2: O nouă abordare strategică 
Dialogul strategic dintre Comisie și statele membre (sau regiuni,
în unele cazuri) ar trebui îmbunătățit și ar
trebui să se bazeze pe Cadrul european de dezvoltare strategică,
stabilind principii, indicatori și obiective clare pentru evaluarea
performanței.
3: Reînnoirea relației contractuale, implementării
și raportării
Comisia și statele membre ar trebui să dezvolte un nou tip de acord
contractual (un contract național de dezvoltare strategică),
care să se concentreze asupra angajamentelor privind performanța
și a angajamentelor verificabile.
4: Consolidarea guvernanței pentru prioritățile
fundamentale
Comisia ar trebui să stabilească o serie de
„condiții” pentru instituțiile naționale drept
cerință pentru alocarea de fonduri priorităților specifice
și ar trebui să evalueze progresul înregistrat în
îndeplinirea obiectivelor. 
5: Promovarea unor cheltuieli suplimentare, inovatoare și
flexibile
Comisia ar trebui să consolideze principiul
„adiționalității” care asigură că statele
membre nu substituie cheltuielile din fondurile naționale cu cheltuielile
din fondurile UE, prin stabilirea unei legături directe cu Pactul de
stabilitate și de creștere. Este necesar să existe un angajament
contractual pentru a asigura că măsurile sunt inovatoare și
că aduc valoare.
6: Promovarea experimentării și mobilizării factorilor
locali 
Comisia și statele membre ar trebui să încurajeze
experimentarea și un mai bun echilibru între crearea unui stimulent
pentru implicarea la nivel local în ceea ce privește politicile
și prevenirea aproprierii politicii de către grupurile de interes.7: Promovarea procesului de învățare: acțiune
orientată către evaluarea prospectivă a impactului
Îmbunătățirea proiectării și implementării
metodelor pentru estimarea rezultatelor care s-ar fi obținut dacă nu
avea loc intervenția ar asigura o mai bună înțelegere a ceea
ce funcționează într-o situație dată și ar avea un
efect disciplinar în momentul proiectării acțiunilor.
8: Consolidarea rolului Comisiei în calitate de centru de
competență 
Dezvoltarea unei expertize mai specializate în cadrul Comisiei, cu o mai
bună coordonare între direcțiile generale pentru a integra rolul
și puterea de decizie sporite ale Comisiei cu privire la această
politică. Acest lucru ar implica investiții semnificative în
resurse umane și schimbări de ordin organizațional.
9: Management și control financiar 
Îmbunătățirea eficienței în administrarea
fondurilor structurale prin simplificarea agendei actuale și luarea în
considerare a altor mijloace de reducere a costurilor și a
obligațiilor care revin Comisiei, statelor membre și
beneficiarilor.
10: Consolidarea sistemului de verificări și bilanțuri
la nivel politic înalt
Consolidarea sistemului de verificări și bilanțuri între
Comisie, Parlamentul European și Consiliu prin instituirea unui Consiliu
oficial pentru politica de coeziune. Încurajarea discuțiilor
permanente cu privire la conținutul, rezultatele și impactul politicii
de coeziune. 
Pentru a consulta raportul în întregime, precum și toate
documentele conexe, apăsați aici: 
http://ec.europa.eu/regional_policy/policy/future/barca_en.htm
