IP/ 09/1090   Bruxelles, 6 iulie 2009  Participarea președintelui Barroso la summitul G 8 din Italia în perioada 8‑10 iulie 2009: să găsim împreună soluții durabile la provocările mondiale   Președintele Barroso va reprezenta pentru a cincea oară Comisia în cadru l summitului G8 care, în acest an, se desfășoară sub președinția Italiei, la L'Aquila (Italia).  Liderii G8 vor aborda în special aspecte legate de economia mondială, inclusiv comerțul, schimbările climatice și energia, Africa/dezvoltarea și securitatea alimentară.   Alături de responsabili politici ai Suediei (țară care deține președinția Consiliului UE), de cele patru state membre ale Uniunii Europene care fac parte din G 8 (Franța, Germania, Italia, Regatul Unit), precum și de Statele Unite, Rusia, Canada și Japonia, președintele Barroso va milita pentru un răspuns internațional coordonat la provocările comune legate de criza economică și financiară, comerț, schimbările climatice și energie, dezvoltare/Africa și securitatea alimentară.   Președintele Barroso a declarat:  „Summitul G8 din acest an are loc în momente deosebit de dificile. Europa și-a asumat rolul de lider în abordarea unor provocări precum supravegherea piețelor financiare, elaborarea unor politici durabile în domeniul mediului și comerțul mondial. Acest summit reprezintă momentul oportun pentru a ne angaja și mai mult în acest sens. Trebuie să punem rapid în aplicare reforma sistemului financiar global. Trebuie să întreprindem acțiuni decisive pentru a contracara schimbările climatice. De asemenea, trebuie să ne reafirmăm și să respectăm angajamentele față de populația cea mai săracă a lumii.”  În ceea ce privește schimbările climatice, se așteaptă discuții importante atât în cadrul G 8, cât și la reuniunea Forumului economiilor majore. Președintele Barroso va accentua importanța științei și a necesității de a nu depăși limita de 2ºC în creșterea temperaturii, invitând la reafirmarea obiectivului de reducere globală a emisiilor cu cel puțin 50% până în 2050. În plus, toate țările dezvoltate ar trebui să fie dispuse să își reducă emisiile cu cel puțin 80% în aceeași perioadă și să se facă un pas important în acest sens prin reduceri intermediare semnificative; toate țările dezvoltate ar trebui să depună eforturi similare. La rândul lor, aceste eforturi ar trebui să promoveze voința principalelor economii emergente de a lua măsuri pentru a-și reduce colectiv emisiile sub nivelul obișnuit. Președintele Barroso va insista, de asemenea, asupra oportunităților economice pe care le implică evoluția către o economie cu emisii reduse de carbon.  În ceea ce privește economia mondială, președintele Barroso va face apel la membrii G 8 să trimită un semnal puternic pentru a rezista la presiunile de tip protecționist în relațiile comerciale și de investiții pe timp de criză. Dat fiind impactul social puternic al actualei crize, va cere tuturor guvernelor să „pună oamenii pe primul loc” și să elaboreze politici sociale și de ocupare a forței de muncă care să contribuie la protejarea populației și a locurilor de muncă în vederea promovării redresării economice și a instituirii unui nou cadru global echitabil. De asemenea, va face tot posibilul ca reuniunea de la L'Aquila să dea un nou impuls finalizării Agendei de dezvoltare de la Doha în cel mai scurt timp.   În sfârșit, președintele Barroso va sublinia importanța continuă a securității alimentare globale, domeniu în care, de la ultima reuniune G 8, Comisia a adoptat și a început să pună în aplicare Facilitatea pentru alimente în valoare de 1 miliard EUR. Salută atenția reînnoită cu care ceilalți parteneri G8 se apleacă asupra acestei probleme stringente.   În ceea ce privește participarea, summitul G 8 din acest an va reflecta voința puternică a liderilor G8 de a dezvolta dialogul cu partenerii lor mondiali și de a face din acesta o parte importantă și integrantă a summitului, stabilind totodată punți de legătură cu alte procese în curs, în special cu negocierile din cadrul ONU pe tema schimbărilor climatice și cu G20.  Informații suplimentare:    MEMO/09     /317    Site-ul internet al summitului G8:    http://www.g8italia2009.it/G8/G8-G8_Layout_locale-1199882116809_Home.htm    Site-ul internet al președintelui Barroso:    http://ec.europa.eu/commission_barroso/president/index_en.htm    Site-ul internet Europa    http://europa.eu/index_ro.htm
