IP/09/275
Bruxelles, 18 februarie 2009Comisia propune crearea unui Birou European
de Sprijin pentru AzilComisia a adoptat astăzi o propunere de
regulament privind crearea unui Birou European de Sprijin pentru
Azil. Această propunere se înscrie în pactul
privind imigrația și azilul și răspunde unei solicitări
a Consiliul European. Propunerea va permite crearea rapidă a unei
agenții operaționale care va coordona și va consolida cooperarea
în materie de azil între statele membre, încurajând astfel
armonizarea diverselor practici naționale. De asemenea, biroul va contribui
la convergența normelor privind dreptul de azil existente în cadrul
UE. 
Vicepreședintele Jacques Barrot, comisarul responsabil în
domeniul libertății, securității și justiției, a
afirmat: „Lucrăm activ la instituirea sistemului european comun de
azil. În acest context, este necesar să realizăm nu numai
convergența legislațiilor statelor noastre, ci și a practicilor.
Este esențial ca serviciile competente în materie de azil din statele
membre să dispună de un sprijin concret, care să poată
răspunde nevoilor cotidiene și operaționale ale acestora.
Echipele de sprijin care vor fi detașate de biroul de sprijin vor permite,
de asemenea, găsirea unor soluții comune la situațiile de
urgență, cum ar fi sosirile masive de solicitanți de
azil.”
Practica actuală legată de punerea în aplicare a dreptului de
azil demonstrează că există mari divergențe între
practicile statelor membre în ceea ce privește cererile de
protecție internațională. De exemplu, un irakian are șanse
de 71% să obțină protecție într-un stat membru, dar
numai de 2% în alt stat membru. Planul de acțiune în materie de
azil adoptat în iunie 2008 de Comisie prevedea o completare și o
modificare ambițioasă a legislației europene referitoare la
dreptul de azil. Această acțiune este în desfășurare,
însă trebuie susținută printr-o consolidare a
cooperării administrative între statele membre, în scopul
armonizării practicilor naționale. 
Biroul va sprijini eforturile statelor membre de a pune în aplicare o
politică mai coerentă și mai corectă în materie de
azil, ajutându-le, de exemplu, să identifice cele mai bune practici,
organizând cursuri de formare la nivel european sau
îmbunătățind accesul la informații de calitate privind
țara de origine. De asemenea, biroul va avea sarcina de a coordona echipele
de sprijin alcătuite din experți naționali, care vor putea fi
detașate la cererea statelor membre care se confruntă cu fluxuri
masive de solicitanți de azil pe teritoriul lor. Totodată, biroul va
furniza asistență științifică și tehnică
menită să stimuleze dezvoltarea politicii și legislației
în materie de azil.
Biroul va fi creat sub forma unei agenții – organism european
independent. Comisia și statele membre vor fi reprezentate în cadrul
consiliului de administrație, organismul de conducere al biroului. Biroul
va acționa în strânsă cooperare cu organismele din statele
membre competente în domeniul azilului, precum și cu Înaltul
Comisariat al Națiunilor Unite pentru Refugiați. De asemenea, este
prevăzută și crearea unui forum consultativ pentru dialogul cu
organizațiile societății civile. 
Dacă propunerea Comisiei este adoptată rapid, biroul va putea fi
creat și va putea deveni operaţional din 2010. Sediul său va fi
stabilit pe teritoriul unuia dintre statele membre, prin decizia șefilor de
stat și de guvern.
