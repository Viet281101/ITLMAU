IP/09/1021  Bruxelles, 25 iunie 2009  Campania „Milk – Drink it up” e în toi: Comisarul european Mariann Fischer Boel anunță câștigătorii concursului de fotografii „Puterea laptelui”  Mariann Fischer Boel, membră a Comisiei Europene responsabilă cu agricultura și dezvoltarea rurală, anunță astăzi, în cursul unei vizite la o școală din Paris, numele celor trei câștigători ai concursului foto „Puterea laptelui”.  Concursul se înscrie în campania europeană „Milk – Drink it up” („Bea lapte!”), care are drept scop să-i informeze pe europeni despre binefacerile consumului de lapte și de lactate ca alternativă sănătoasă la alimentele și băuturile cu valoare nutritivă scăzută.   „În zilele noastre, alimentația nu ne mai afectează numai starea fizică, ci și – din ce în c e mai mult – starea de spirit.  În Europa, 22 de milioane de tineri supraponderali sau obezi pot confirma acest lucru.  Anul acesta, Uniunea Europeană a alocat deja peste 55 de milioane de euro pentru finanțarea programului european «Lapte în școli»”, a explicat Mariann Fischer Boel.  „Concursul de fotografii face parte din eforturile noastre de sensibilizare a copiilor și adolescenților cu privire la importanța alimentației sănătoase.  De aceea, sunt încântată să văd că atâția tineri și-au dovedit creativitatea ca să ne arate ce mult le plac produsele lactate”  Fotografiile alese cu voturile internauților din toată UE sunt prezentate de comisarul pentru agricultură cu ocazia vizitei sale la o școală de panificație din Paris.  Concursul fotografic „Puterea laptelui” a stârnit creativitatea tinerilor europeni pe tema laptelui și a produselor lactate.    În total, 710 tineri fotografi au concurat pentru unul din premiile atractive – consola Wii Sport, care le va permite să îmbine activitatea fizică în familie cu interesul pentru tehnologie.  Fericiții câștigători sunt Benedek Horvath, Andrea Cremona și Teresa Videva .        Vizita la Paris se înscrie în campania „Drink it up!”, în cadrul căreia comisarul Fischer Boel a participat în ultimele luni, alături de tineri, la numeroase ateliere de preparare a unor meniuri proaspete și echilibrate pe bază de lactate, fructe și legume.   Obezitatea:  un fenomen în creștere în Europa        La ora actuală, alimentația corectă este una din preocupările majore legate de tineri și obezitate, în special din cauza tendinței care se menține îngrijorătoare: în fiecare stat membru, între 25% și 30% din tineri și adolescenți sunt afectați de această problemă.  Uniunea Europeană a luat măsuri, mobilizând deja, pentru anul școlar care se încheie, peste 55 de milioane de euro destinați programului european „Lapte în școli”. Alte 90 de milioane sunt prevăzute pentru programul „Fructe și legume în școli” în anul școlar care urmează. Măsurile europene oferă un sprijin financiar și pedagogic, pentru a stimula copiii să-și însușească repede deprinderi alimentare sănătoase și să participe la activități fizice care pot contribui substanțial la apărarea lor, ulterior, în viață, de probleme de sănătate ca maladiile cardiovasculare, diabetul și accidentele vasculare cerebrale. Mai multe informații asupra programelor europene Toate informațiile cu privire la programul european „Lapte în școli” sunt disponibile pe site-ul    http://www.drinkitup.europa.eu/     Pentru cunoașterea noului program „Fructe și legume în școli”:        http://ec.europa.eu/agriculture/markets/fruitveg/sfs/index_en.htm     Pentru informații mai amănunțite asupra politicii nutriționale a Comisiei Europene, vizitați site-ul:        http://ec.europa.eu/health/ph_determinants/life_style/nutrition/nutrition_en.htm
