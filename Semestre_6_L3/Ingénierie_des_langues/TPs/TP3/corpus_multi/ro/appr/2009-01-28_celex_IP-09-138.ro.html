IP/09/138
Bruxelles, 28 ianuarie 2009Ajutoare de stat: Comisia
prelungeşte normele de susţinere a producţiei cinematografice
până la sfârşitul anului 2012Astăzi, Comisia Europeană a adoptat o
comunicare privind prelungirea valabilităţii criteriilor de evaluare a
ajutoarelor de stat pentru producţiile cinematografice şi operele
audiovizuale până la data de 31 decembrie 2012. Aceste
criterii, stabilite într-o comunicare a Comisiei din 2001, sunt utilizate
de Comisie pentru a aproba schemele naţionale, regionale şi locale de
sprijinire a producţiei cinematografice, în cadrul normelor privind
ajutoarele de stat în UE. Noua comunicare a Comisiei identifică, de
asemenea, mai multe tendinţe care ar putea fi abordate într-o viitoare
comunicare privind cinematografia. La nivelul UE, în fiecare an se
cheltuiesc aproximativ 1,6 miliarde de euro pentru susţinerea
producţiei cinematografice naţionale.
Comisarul pentru concurență, dna Neelie Kroes, a declarat:
„Cinematografia europeană este una dintre pietrele de temelie ale
expresiei culturale europene. Importanţa sa este recunoscută de
normele UE în materie de concurență şi, în special, de
controlul ajutoarelor de stat. Mă bucur că extinderea comunicării
privind cinematografia îmi permite să aprob în continuare
sprijinul acordat de statele membre filmelor europene. Concurenţa şi
cultura pot coexista în mod armonios şi se pot consolida reciproc,
astfel cum dovedesc normele noastre”.
„Marele succes al celui mai bun film
european din 2008, producţia italiană «Gomora»,
ilustrează forţa cinematografiei europene, care este capabilă
să călătorească şi să aibă succes în
afara graniţelor”, a declarat Viviane Reding, comisarul UE pentru
media. „Pentru a se exprima, creatorii europeni au nevoie de un mediu
stabil pentru industria filmului. De aceea, astăzi reconfirmăm actuala
abordare a Comisiei privind ajutoarele naţionale în domeniul
cinematografiei pentru încă trei ani. Industria audiovizuală
europeană se confruntă cu noi provocări pe pieţele cu o
evoluţie rapidă. De aceea, trebuie să lansăm, de asemenea, o
dezbatere pentru a găsi metode să transformăm aceste
provocări în oportunităţi, în special printr-o mai
bună utilizare a dimensiunii pieţei interne şi privind dincolo de
graniţele Europei. Recenta propunere a Comisiei privind MEDIA Mundus, un
program de cooperare între profesioniştii europeni din domeniul
cinematografiei şi omologii lor din ţări emergente, se
înscrie în această direcţie” (a se vedea IP/09/26).
Prin decizia
luată astăzi, Comisia va continua să aplice criteriile stabilite
în comunicarea privind cinematografia din 2001 (a se vedea IP/01/1326)
pentru evaluarea compatibilităţii schemelor de ajutor ale statelor
membre cu normele privind ajutoarele de stat din Tratatul CE, până cel
târziu la data de 31 decembrie 2012. Aceste criterii au fost anterior
extinse în 2004 şi 2007 (a se vedea IP/04/343
şi IP/07/820).
Tendințele cele mai recente identificate în comunicarea de
astăzi includ sprijinul acordat altor aspecte decât producția
cinematografică și de televiziune (precum distribuția şi
proiecția digitală a filmelor), mai multe scheme de ajutor pentru
producția cinematografică la nivel regional, precum și
concurența între anumite state membre de a folosi ajutoarele de stat
pentru a atrage investiții străine din partea unor mari companii de
producție cinematografică, în special din SUA. Aceste
tendinţe ar putea duce, în timp util, la o mai mare acurateţe a
criteriilor în materie de ajutoare de stat. Totuşi, întrucât
acestea sunt aspecte complexe, Comisia doreşte să reflecteze asupra
lor împreună cu statele membre, organismele de sprijinire a
producţiei cinematografice şi industria europeană a filmului.
Context
Comunicarea Comisiei privind cinematografia din 2001 a stabilit patru
criterii specifice de compatibilitate, conform cărora ajutoarele pentru
producţiile cinematografice şi de televiziune pot fi aprobate ca
ajutoare culturale, în conformitate cu articolul 87 alineatul (3) litera
(d) din Tratatul CE, necesitând totodată respectarea principiului
general al legalităţii. Aceste criterii se referă la
următoarele aspecte:ajutorul trebuie să fie destinat unui produs cultural;
producătorul trebuie să aibă libertatea de a cheltui cel
puţin 20% din bugetul de producţie în alte state membre,
fără reducerea ajutorului acordat în cadrul unei scheme, ca
urmare a obligaţiilor de teritorializare a cheltuielilor;
în principiu, intensitatea ajutorului trebuie să se
limiteze la 50% din bugetul de producţie, cu excepţia filmelor cu
grad de dificultate şi a filmelor cu buget redus; şi
suplimentele de ajutor pentru activităţi specifice de
producţie nu sunt autorizate.Valabilitatea acestor
criterii trebuia să expire la data de 31 decembrie 2009. Ca urmare a unei
consultări publice pe această temă, lansată în
octombrie 2008 (a se vedea IP/08/1580),
Comisia a decis astăzi să extindă valabilitatea până la
data de 31 decembrie 2012.
UE însăşi susţine sectorul cinematografic european prin
programul MEDIA 2007, care oferă, pentru perioada 2007-2013, 755 de
milioane de euro pentru formare şi pentru producerea şi distribuirea
filmelor europene în afara graniţelor (a se vedea IP/07/169).
Datorită susţinerii MEDIA, 9 din 10 filme europene sunt prezentate
în afara ţării în care au fost produse.
Pentru detalii suplimentare, a se vedea MEMO/09/33.
