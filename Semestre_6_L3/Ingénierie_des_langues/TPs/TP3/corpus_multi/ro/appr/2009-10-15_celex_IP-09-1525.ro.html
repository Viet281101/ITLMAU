IP/09/ 1525   Bruxelles, 15 octombrie 2009  Lapte:  cinci state membre vor plăti taxe în valoare de 99 milioane EUR pentru depășirea cotei de lapte  Potrivit unui calcul provizoriu realizat de Comisia Europeană pe baza declarațiilor anuale ale statelor membre, taxele pe care trebuie să le plătească statele membre care și-au depășit cotele de lapte se ridică la puțin peste 99 milioane EUR pentru anul de comercializare 2008/2009. Anul trecut, valoarea totală a acestor taxe s-a ridicat la 340 milioane EUR. Cinci state membre (Austria, Cipru, Italia, Luxemburg și Țările de Jos) și-au depășit cotele de livrări. În total, este vorba despre o depășire de 348 400 de tone, care a dus la aplicarea unei taxe de 97 milioane EUR. Italia și-a depășit cota de livrări cu 1,5%, Țările de Jos, cu 1,4%, iar Austria, cu 1,2%.  În ceea ce privește cotele pentru vânzări directe către consumatori, Italia și Țările de Jos au declarat depășiri care însumează 7 500 de tone, ceea ce a dus la aplicarea unei taxe pe vânzările directe de 2,1 milioane EUR.  Producția totală de lapte a UE în anul de cotă 2008-2009 (aprilie-martie) a fost cu 4,2 % sub nivelul cotei.  Mariann Fischer Boel, comisarul responsabil cu agricultura și dezvoltarea rurală, a declarat:  „În pofida creșterii cotelor în 2008-2009, producția a rămas aproape neschimbată față de anul anterior,  însă prețurile au fost mult mai mici.  Dat fiind că nivelul producției este cu 4% sub nivelul cotei, este evident că prețurile scăzute la producător din ultimele luni nu au nimic de a face cu eliminarea treptată a sistemului cotelor.”   Pentru anul de cotă 2008/2009 (aprilie 2008-martie 2009), cota totală pentru livrările către fabricile de lapte a fost de 143 milioane de tone.  Această cotă se împarte în 935 000 de cote individuale pentru întreaga Uniune Europeană (UE-27).  În plus, există o cotă separată de 3,4 milioane de tone pentru vânzările directe către consumatori, care se împarte în 405 000 de cote individuale.  Taxa totală care trebuie plătită este considerabil mai redusă în 2008/2009 decât în 2007/2008 (-71%).  De fapt, în majoritatea statelor membre, livrările au scăzut în mică măsură sau au rămas neschimbate, în timp ce cota a crescut cu 3 400 000 de tone (+2.4%), în conformitate cu decizia Consiliului din martie 2008 și cu reforma PAC din 2003.  Producătorii din 22 dintre cele 27 de state membre nu vor plăti taxe pe livrări, deoarece cotele naționale nu au fost depășite.  De fapt, în 13 țări, nivelul livrărilor a fost cu cel puțin 5% sub nivelul cotei (Regatul Unit, Slovacia, Finlanda, Estonia, Letonia, Grecia, Ungaria, Suedia, Slovenia, Bulgaria, Lituania, Malta și România).   Din perspectiva valorii absolute a cotei neutilizate, Regatul Unit și Franța se află pe primul loc, cu 1 456 440 și, respectiv, 1 192 628 de tone neutilizate.  Cantitatea totală neutilizată în cele 22 de state membre care nu și-au utilizat întreaga cotă de livrări se ridică la 5,73 milioane de tone.  Aceasta înseamnă că, având în vedere depășirile din celelalte cinci state membre, cantitatea totală a livrărilor de lapte din UE-27 a fost, în realitate, cu 5,38 milioane de tone sub nivelul cotei totale disponibile.  Cum funcționează sistemul   Laptele de vacă se comercializează în Uniunea Europeană pe bază de cote.  Fiecare stat membru are două cote, una pentru livrările către fabricile de lapte, cealaltă pentru vânzările directe către consumatori.   Aceste cantități sunt distribuite între producătorii din fiecare stat membru (cote individuale).  În cazul în care se depășește cota națională, producătorii din statul membru în cauză care au contribuit la depășire trebuie să plătească o taxă.  Această taxă pe excedent trebuie plătită de producătorii de lapte de vacă pentru toate cantitățile de lapte sau de echivalent de lapte care au depășit cota comercializată în cursul perioadei de 12 luni cuprinsă între 1 aprilie și 31 martie.  În fiecare an, înainte de 1 septembrie, statele membre trebuie să îi comunice Comisiei rezultatele aplicării sistemului de cote de lapte în perioada anterioară.  Această notificare trebuie efectuată sub forma unui chestionar completat cu toate datele necesare pentru calcularea taxei pe excedent.  Valoarea taxei de excedent este de 27,83 EUR/100 kg excedentare.   Anexa 1:  Cifre provizorii pentru 2008/2009  Anexa 2:  Cifre pentru 2007/2008  Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED    Figures and graphics available in PDF and WORD PROCESSED
