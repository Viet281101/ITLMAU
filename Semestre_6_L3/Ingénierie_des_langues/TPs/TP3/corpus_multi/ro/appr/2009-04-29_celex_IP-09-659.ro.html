IP/09/659
Bruxelles, 29 aprilie 2009Ajutoare
de stat: Comisia adoptă un pachet de măsuri de simplificare
pentru a accelera adoptarea deciziilor privind ajutoarele de
statComisia
Europeană a adoptat un pachet de măsuri de simplificare pentru
ajutoarele de stat, care cuprinde un cod al celor mai bune practici și o
comunicare privind procedura simplificată.  Ambele documente
își propun să asigure o mai mare eficacitate,
transparență și previzibilitate a procedurilor în domeniul
ajutoarelor de stat în fiecare etapă a investigației,
încurajând astfel cooperarea voluntară dintre Comisie și
statele membre.  Ambele texte propun în special intensificarea de
către statele membre a contactelor prealabile notificării
măsurilor de ajutor, astfel încât eventualele
dificultăți să fie abordate într-o fază incipientă
a procesului, și prevederea de către acestea a unui set de instrumente
de planificare îmbunătățite atât pentru cazurile
complicate, cât și pentru cele simple. Adoptarea pachetului de
măsuri de simplificare reprezintă un pas important în cadrul
programului de reformă anunțat de Comisie în Planul său de
acțiune privind ajutoarele de stat, adoptat în 2005 (a se vedea IP/05/680).
Comisarul european pentru concurență, dna Neelie Kroes, a declarat:
„Pachetul de măsuri de simplificare în domeniul ajutoarelor de
stat va fi în avantajul întreprinderilor, permițând
accelerarea procedurii de adoptare a deciziilor privind ajutoarele de stat,
în special prin încurajarea unei mai bune cooperări,
încă de la început, între statele membre și Comisie.
Adoptând Codul celor mai bune practici și Comunicarea privind
procedura simplificată, Comisia și-a respectat promisiunea de a
moderniza și simplifica procedurile în materie de ajutoare de stat,
astfel cum prevedea Planul său de acțiune privind ajutoarele de
stat.” 
Pachetul de măsuri de simplificare urmărește facilitarea
și, astfel, accelerarea tratării diferitelor tipuri de proceduri
în domeniul ajutoarelor de stat: cazuri simple notificate Comisiei, cazuri
complexe, care ridică probleme noi, plângeri. Acest lucru este
consecvent cu obiectivul anunțat în Planul de acțiune privind
ajutoarele de stat, adoptat în 2005 (IP/05/680),
care prevedea aplicarea unor proceduri mai eficace, mai simple și mai
previzibile în materie de ajutoare de stat. Pachetul a făcut obiectul
unor discuții îndelungate cu statele membre și părțile
interesate din afara Uniunii (a se vedea IP/08/1950)
și a suscitat reacții în mare măsură pozitive.
Codul celor mai bune practici prezintă în detaliu modul în
care ar trebui să se desfășoare efectiv procedurile în
materie de ajutoare de stat, cu accent în special pe durata,
transparența și previzibilitatea acestora.  Codul cuprinde o serie de
acorduri voluntare între Comisie și statele membre, menite să
asigure proceduri mai simple și mai previzibile în fiecare etapă
a investigației privind ajutoarele de stat.   Acesta se va aplica tuturor
cazurilor care nu intră sub incidența Regulamentului de exceptare pe
categorii de ajutoare (a se vedea IP/08/1110)
sau a Comunicării privind procedura simplificată.
Codul celor mai bune practici se bazează pe un angajament comun al
Comisiei și al statelor membre. Pe de o parte, Comisia va încuraja
stabilirea de contacte mai regulate în faza de prenotificare, pentru a
primi notificări de o mai bună calitate și mai complete. Cazurile
deosebit de noi, complexe sau urgente vor fi abordate în cadrul unei
planificări agreate de comun acord. Comisia se va strădui, de
asemenea, să grupeze solicitările sale de informații. Pe de
altă parte, statele membre sunt invitate să furnizeze răspunsuri
mai rapide și mai complete la solicitările Comisiei legate de cazurile
investigate. În acest scop, Codul propune de asemenea o aplicare
riguroasă a procedurilor existente pentru a încuraja statele membre
să reacționeze prompt și să nu existe sincope în
derularea procedurii. Codul celor mai bune practici urmărește, de
asemenea, îmbunătățirea procedurii de gestionare a
plângerilor, prin prevederea unor termene indicative și printr-o mai
bună informare a reclamanților. 
Procedura simplificată are drept scop îmbunătățirea
manierei de tratare de către Comisie a cazurilor simple, precum cele care
sunt în mod evident conforme cu instrumentele orizontale existente sau cu
practica decizională consacrată a Comisiei. Comisia dorește
să se asigure că ajutoarele care sunt în mod evident compatibile
cu normele în domeniul concurenței sunt aprobate în termen de o
lună, în condițiile în care statele membre trimit o
notificare completă. În acest sens, comunicarea include, de asemenea,
o listă cu titlu ilustrativ a măsurilor de ajutor, inclusiv a anumitor
ajutoare pentru IMM-uri, ajutoare de mediu, ajutoare pentru inovare și
ajutoare pentru salvare și restructurare, care pot, în principiu, face
obiectul unui tratament simplificat. 
Această nouă procedură ar trebui să fie nu doar mai
rapidă, ci și mai transparentă. Părțile interesate vor
avea posibilitatea să trimită observații privind măsura de
ajutor de stat avută în vedere, un rezumat al măsurilor
notificate de statul membru în cauză în cadrul procedurii
simplificare urmând să fie publicat în prealabil pe site-ul
Comisiei.
Niciuna dintre aceste inițiative nu este menită să se aplice
măsurilor notificate de statele membre în contextul actualei crize
economice și financiare, pentru care au fost stabilite proceduri interne
ad hoc specifice, care să permită Comisiei să abordeze
măsurile notificate în regim de extremă urgență.Codul și comunicarea sunt disponibile în limbile engleză,
franceză și germană pe site-ul Comisiei, la adresa:
http://ec.europa.eu/competition/state_aid/reform/reform.html
Alte versiuni lingvistice vor fi disponibile în scurt timp.
Pentru informații suplimentare, a se vedea MEMO/09/208.
