IP/ 09/1599    Bruxelles, 28 octombrie 2009   Lapte:  Comisia autorizează temporar statele membre să acorde fermierilor ajutoare în valoare de până la 15 000 de euro Comisia Europeană a convenit astăzi să autorizeze statele membre să acorde fermierilor ajutoare în valoare de până la 15 000 de euro sub forma unei plăți unice. Acțiunea se înscrie în eforturile continue ale Comisiei de a stabiliza veniturile fermierilor producători de lapte, dar îi vizează desigur și pe fermierii din toate celelalte sectoare. Decizia aduce modificări cadrului temporar de criză adoptat de Comisie în ianuarie 2009, care prevede deja diferite posibilități de ajutor pentru a facilita accesul la finanțare al întreprinderilor europene. Prin decizia de astăzi a Comisiei, se introduce în cadrul temporar de criză o sumă separată, compatibilă și limitată la 15 000 de euro, cu titlu de ajutor pentru fermieri. Această sumă poate fi acordată o singură dată pentru fiecare întreprindere până la sfârșitul anului 2010. Eventualele ajutoare de minimis primite deja de la începutul anului 2008 trebuie deduse din suma respectivă. Schemele de ajutoare instituite în baza acestui nou instrument trebuie să fie disponibile tuturor producătorilor primari și să completeze celelalte măsuri generale anticriză implementate deja de statele membre. Ideea autorizării ajutoarelor de stat în valoare de până la 15 000 de euro pentru fermieri a fost menționată în comunicarea Comisiei privind sectorul laptelui din 22 iulie 2009. „Permițând autorităților naționale să plătească fermierilor ajutoare în valoare de până la 15 000 de euro ar trebui să contribuim la depășirea gravelor probleme legate de fluxul de lichidități cu care se confruntă unii fermieri”, a declarat Mariann Fischer Boel, Comisarul European pentru Agricultură și Dezvoltare Rurală. „Consider că această măsură, care le completează pe cele disponibile la nivel european, îi va ajuta pe fermierii noștri producători de lapte să iasă din situația actuală dificilă.” Măsuri luate anterior în sectorul produselor lactate  Comisia estimează că va mai cheltui în acest an până la 600 de milioane de euro pentru măsurile de piață.  Perioada de intervenție a fost extinsă până la sfârșitul lunii august 2010. Se estimează că anul acesta 70% din plățile directe vor fi făcute cu șase săptămâni mai devreme decât de obicei (începând cu 16 octombrie). Ca parte a reformei PAC din 2003, la plățile directe către fermierii din sectorul lactatelor s-au adăugat 5 miliarde de euro pe an pentru a compensa reducerea prețurilor de intervenție. La data de 19 octombrie, Comisia a anunțat un pachet suplimentar de ajutoare în valoare de 280 milioane de euro destinate fermierilor producători de lactate. Alte 4,2 miliarde sunt disponibile în cadrul bilanțului de sănătate și al pachetului de măsuri de redresare economică pentru a face față „noilor provocări”, inclusiv restructurării sectorului produselor lactate. Această sumă vine în completarea celei deja disponibile în cadrul politicii de dezvoltare rurală. În plus, Comisia a consolidat programul „Lapte în școli” prin extinderea gamei de produse și a categoriilor de vârstă a copiilor care beneficiază de acest program. De asemenea, Comisia a deschis o nouă rundă de măsuri promoționale pentru produsele lactate. Grupul de experți la nivel înalt pentru sectorul laptelui analizează perspectivele pe termen mediu și lung ale acestui sector și își va prezenta raportul final până la sfârșitul lunii iunie 2010. Pentru informații suplimentare:    http://ec.europa.eu/agriculture/markets/milk/index_en.htm
