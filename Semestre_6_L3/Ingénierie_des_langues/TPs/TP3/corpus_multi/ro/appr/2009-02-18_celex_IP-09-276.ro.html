IP/09/276
Bruxelles, 18 februarie 2009Telefonul european 116000 pentru semnalarea
disparițiilor de copii funcționează în 5 state
membreCu doi ani în urmă, Comisia
Europeană rezerva numărul de telefon 116000 ca linie
unică de urgență pentru semnalarea cazurilor de copii
dispăruți (IP/07/188)
din întreaga Uniune Europeană și solicita statelor membre
să-l pună în funcțiune.  Dacă anul trecut, numărul
116000 funcționa numai în Ungaria (IP/08/1129),
în prezent, după repetate apeluri din partea Comisiei, toate statele
membre l-au pus public la dispoziția operatorilor de linii de
urgență. În nouă state membre, față de șapte
anul trecut, numărul 116000 a fost alocat unor furnizori de servicii. 
Linia operează deja în cinci state membre (Grecia, Ungaria,
Țările de Jos, Portugalia și România), iar în altele
două (Belgia și Slovacia) va intra curând în funcțiune.
După ce s-a asigurat că rezervarea numărului se produce, conform
legislației europene, în toate țările Uniunii, Comisia
lansează acum un nou apel statelor membre, îndemnându-le să
sprijine și să îndrume potențialii operatori ai liniei
astfel încât părinții și copiii să poată suna
la 116000 ori de câte ori au nevoie și din orice loc din
Europa.
„Este o veste bună că linia de urgență 116000
pentru semnalarea copiilor dispăruți funcționează acum
în Grecia, Ungaria, Țările de Jos, Portugalia și
România.  Totuși, m-aș fi așteptat la un demers mai
ambițios și din partea altor state membre. Nu încape
automulțumire când este vorba de siguranța copiilor
noștri”, a declarat comisarul european pentru
telecomunicații Viviane Reding.  „Fac apel la statele membre
să-și onoreze responsabilitățile și să informeze
furnizorii de servicii despre disponibilitatea numerelor 116, astfel
încât liniile de urgență socială să intre rapid
în activitate în toată Uniunea Europeană.  Dincolo de
obligațiile juridice, pe care voi continua să le aplic energic, avem o
obligație morală față de părinții și copiii
europeni.”
În prezent, linia de urgență europeană 116000 pentru
sesizarea disparițiilor de copii funcționează în cinci state
membre UE - Grecia, Ungaria, Țările de Jos, Portugalia și
România.  În aceste țări, numărul a fost alocat unor
furnizori de servicii care trebuie să fie în măsură să
gestioneze corespunzător și gratuit apelurile de pe tot teritoriul
național 24 de ore din 24, șapte zile din șapte.  În Ungaria
de la introducerea numărului 116000 s-au înregistrat lunar circa 40
000 de apeluri, din care operatorul ungar Kék Vonal poate prelua în jur de
șase – șapte mii pe lună.
Anul trecut, 116000 și-a dovedit eficacitatea și într-un caz
de răpire parentală transfrontalieră.  În Belgia, un
tată și-a luat fiicele în vârstă de 7, 10 și 14
ani și le-a ascuns timp de nouă luni și jumătate în
condiții foarte precare și primejdioase.  În septembrie 2008, la
solicitarea liniilor 116000 pentru semnalarea copiilor dispăruți din
Belgia și Portugalia, jurnalul de seară al
canalului portughez de televiziune RTP-TV a difuzat în deschidere un apel,
cerând publicului să furnizeze informații despre fetițele
dispărute, și a încheiat afișând numărul 116000 pe
tot ecranul.  
La câteva minute după difuzarea apelului, cazul era rezolvat. 
Implementarea liniei 116000 peste tot în Europa ar înlesni campaniile
de căutare și cooperarea internațională, mărindu-le
astfel eficacitatea.  Liniile de urgență și-ar putea coordona mai
bine activitatea pentru a rezolva cazurile de dispariții de copii cu
implicații transfrontaliere.
Între timp, face progrese și implementarea celorlalte două
numere scurte pentru servicii cu caracter social, 116111
(asistență telefonică pentru copii) și 116123
(sprijin emoțional), care au fost rezervate în octombrie 2007.Șaisprezece state membre (Bulgaria, Republica Cehă,
Germania, Danemarca, Estonia, Grecia, Finlanda, Ungaria, Irlanda, Letonia,
Țările de Jos, Polonia, Portugalia, România, Suedia și
Slovacia) au alocat numărul 116111, comparativ cu zece anul trecut, 
iar alocarea este în curs în alte două țări (Cipru
și Spania).  Dacă în 2008 funcționa numai în Ungaria,
linia 116111 este acum operațională în nouă
țări (Republica Cehă, Germania, Danemarca, Estonia, Ungaria,
Polonia, Portugalia, România și Slovacia), la care se vor adăuga
curând alte cinci state (Grecia, Finlanda, Irlanda, Letonia și
Suedia). 
Numărul scurt 116123, care oferă suport emoțional, a
fost alocat operatorilor de linii de urgență în șapte state
membre (Austria, Germania, Finlanda, Irlanda, Țările de Jos,
Suedia și Slovenia),  iar în Cipru, alocarea este în curs de
desfășurare. Linia funcționează deja în Austria
și, în scurt timp, va fi activă în alte trei țări
(Germania, Suedia și Slovenia).
Până
în iulie trecut, statele membre făcuseră prea puțin pentru
informarea potențialilor furnizori de servicii despre numerele 116,
arăta atunci un raport al Comisiei, solicitându-le să-și
întețească eforturile (IP/08/1129).
Pentru aceasta, statele membre pot oferi îndrumări eventualilor
furnizori de servicii, care de regulă nu se pricep la problemele de
telecomunicații, explicându-le cum să obțină alocarea
unui număr și punându-le la dispoziție un punct unic de
contact în cadrul unui minister sau al unei autorități
naționale de reglementare.  
Context
În iulie 2006,
Comisia Europeană a propus rezervarea unui număr unic de telefon
pentru sesizarea disparițiilor de copii (116000) și a unui alt
număr la care copiii să poată apela când au nevoie de ajutor
(116111). Această inițiativă venea ca urmare a adoptării
strategiei UE în domeniul drepturilor copilului (IP/06/927).
La 15 februarie 2007, respectiv 30 octombrie 2007, Comisia a hotărât
rezervarea numerelor 116000 (IP/07/188)
și 116111 în toate statele membre. Decizia obligă
țările UE să pună public la dispoziție numere scurte cu
prefixul „116”, dar nu și să le aloce unor furnizori de
servicii sau să asigure furnizarea serviciilor respective. 
Pentru mai multe informații cu privire la liniile telefonice 116:http://ec.europa.eu/information_society/policy/ecomm/current/pan_european/index_en.htm
