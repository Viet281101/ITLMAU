IP/09/182
Bruxelles, 29 ianuarie 200920 de state membre întârzie
să se conformeze legislației comunitare de promovare a
eficienței energeticeComisia Europeană a trimis astăzi avize
motivate unui număr de douăzeci de state membre care nu au
anunțat transpunerea directivei privind serviciile
energetice[1]. Scopul
directivei este de a consolida și a ameliora eficiența energetică
la utilizatorii finali prin asigurarea unui cadru pentru stimulente  și
servicii energetice.
Cu toate că li s-a trimis o scrisoare de somare în iulie 2008,
statele membre respective încă nu au informat Comisia despre
transpunerea integrală a directivei în legislațiile lor
naționale. În consecință, Comisia a inițiat a doua
etapă a procedurii privind încălcarea dreptului comunitar
împotriva acestor douăzeci de state – Belgia, Bulgaria,
Republica Cehă, Cipru, Finlanda, Germania, Grecia, Irlanda, Letonia,
Lituania, Luxemburg, Polonia, Portugalia, Regatul Unit, România, Slovacia,
Slovenia, Suedia, Țările de Jos și Ungaria. 
Directiva amintită se aplică în construcții,
transporturi, agricultură și industrie, stabilind un cadru în
care statele membre au posibilitatea de a crea un mediu de afaceri și o
infrastructură propice creșterii eficienței energetice la scara
întregii economii. Directiva creează, de asemenea, condiții
pentru dezvoltarea și promovarea unei piețe a serviciilor energetice
și pentru identificarea altor măsuri de ameliorare a eficienței
energetice, abordând în acest sens rolul distribuitorilor de energie,
finanțarea economiilor de energie, rolul sectorului public de a constitui
un exemplu, precum și importanța disponibilității
informațiilor.
Angajamentul politic al statelor membre în direcția promovării
eficienței energetice trebuie să se materializeze prin acțiuni la
nivelul legislației naționale.
[1] Directiva 2006/32/CE a
Parlamentului European și a Consiliului din 5 aprilie 2005 privind
eficiența energetică la utilizatorii finali și serviciile
energetice și de abrogare a Directivei 93/76/CEE a Consiliului
