IP/09/1685   Bruxelles, 9 noiembrie 2009  Uniunea Europeană comemorează căderea zidului Berlinului și reproduce efectul de domino Astăzi, președintele Comisiei Europene și cel al Parlamentului European, șefi de stat și de guvern, precum și sute de mii de cetățeni se reunesc pentru a sărbători cea de-a douăzecea aniversare a căderii zidului Berlinului, un eveniment unic în istoria contemporană și un moment hotărâtor pentru integrarea europeană.  Președintele Barroso, care participă în această seară la festivalul oficial „al libertății” din fața porții Brandenburg din Berlin, a declarat:  „Căderea zidului Berlinului reprezintă nu numai prăbușirea totalitarismului în Europa centrală și de est, ci este și un simbol impresionant al reunificării Germaniei și a întregii Europe.  Data de 9 noiembrie 1989 a fost un moment în care totul părea posibil, marcat de fericire, de dorința de libertate și de ideea unei revoluții pașnice.  O zi cu adevărat istorică care mi-a adus aminte, în multe privințe, de revoluția portugheză din 1974 pe care am trăit-o când eram student, la 18 ani. „Anul 1989 a transformat Europa, iar căderea zidului Berlinului a fost una dintre cele mai marcante imagini simbolice ale timpurilor noastre”, a declarat Margot Wallström, vicepreședintă a Comisiei Europene, responsabilă cu relațiile interinstituționale și strategia de comunicare.  Sub deviza „Europa, unită și liberă”, Comisia Europeană a organizat, de-a lungul anului, numeroase acțiuni și evenimente la nivel național și european pentru a comemora cădere a cortinei de fier.  În seara aceasta, sute de mii de oameni sunt așteptați la Berlin pentru a participa la comemorarea căderii zidului Berlinului.  Președintele Comisiei Europene, José Manuel Barroso, se va afla printre ei și va ține un scurt discurs.  Elementul central al „festivalului libertății” va fi un proiect artistic care reproduce efectul de domino al evenimentelor din 1989.  Organizat de orașul Berlin, cu participarea Direcției Generale Comunicare a Comisiei și reprezentanța Comisiei la Berlin, 1 000 de piese uriașe de domino aliniate pe o distanță de 1,2 km pe locul unde exista zidul Berlinului, de la Checkpoint Charlie la Reichstag, se vor prăbuși astfel cum s-a prăbușit zidul în urmă cu 20 de ani.  Piesele simbolice de domino au fost pictate peste tot în lume, mai ales de către elevi, dar și de către câteva persoane publice, inclusiv José Manuel Barroso, președintele Comisiei Europene și Jerzy Buzek, președintele Parlamentului European, care vor contribui la răsturnarea pieselor de domino la Berlin.  Pentru informații suplimentare :     www.europa1989-2009.eu       http://www.mauerfall09.de/en/home.html
