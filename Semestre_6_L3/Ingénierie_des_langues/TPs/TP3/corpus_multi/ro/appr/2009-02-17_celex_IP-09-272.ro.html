IP/09/272
Bruxelles, 17 februarie 2009Lansarea primului premiu european pentru
jurnalism în domeniul sănătății în cadrul
campaniei „Europa pentru pacienți”Astăzi, Comisia Europeană lansează
primul premiu european pentru jurnalism în domeniul
sănătății, care se va acorda
jurnaliștilor pentru articole publicate în presa scrisă și
pe internet. Acest premiu prestigios constituie o componentă
importantă în cadrul recent lansatei campanii „Europa pentru
pacienți”. Premiul reprezintă nu numai o recunoaștere a
jurnalismului european de înaltă calitate în domeniul
sănătății, ci și un mijloc de promovare a acestuia. De
asemenea, contribuie la încurajarea dezbaterilor pe teme din domeniul
sănătății în UE, printre care, în mod special,
inițiativele din cadrul campaniei „Europa pentru
pacienți”. 
Androulla Vassiliou, comisarul UE pentru sănătate, a declarat:
„Premiul recunoaște rolul fundamental al jurnaliștilor și
responsabilitatea acestora în ceea ce privește informarea
cetățenilor europeni referitor la politicile și acțiunile
comunitare din domeniul sănătății. Inițiativele
adoptate în cadrul campaniei „Europa pentru
pacienți” – precum depistarea cancerului,
siguranța pacienților, donarea și transplantul de organe,
utilizarea antibioticelor și asistența medicală
transfrontalieră – sunt importante pentru fiecare dintre
noi și reflectă politica Comisiei de a acorda prioritate
cetățenilor. Sper că acest premiu va încuraja dezbateri la
nivel local, național și european.”   
Se vor lua în considerare articole publicate în presa scrisă
și pe internet în perioada cuprinsă între
2 iulie 2008, data la care a fost adoptată prima
inițiativă în cadrul campaniei „Europa pentru
pacienți”, și 15 iunie 2009, data la care se încheie
înscrierile. Jurnaliștii sunt invitați să își
trimită articolele prin intermediul formularului de înscriere online
de pe site-ul web al campaniei „Europa pentru pacienți”.
Informații suplimentare privind regulile și condițiile de
participare sunt disponibile pe acest site.
Selecția câștigătorilor se va efectua în două
etape. În prima etapă, juriile naționale prezidate de
reprezentanți ai Comisiei și compuse din 2 experți în
materie de sănătate și 2 jurnaliști vor selecta câte un
finalist național din fiecare stat membru.  În a doua etapă vor
fi desemnați câștigătorul premiului european și
câștigătorii premiilor al doilea și al treilea. Acest rol
îi revine juriului UE, prezidat de Directorul General pentru
sănătate și consumatori al Comisiei Europene, Robert Madelin. O
dată confirmate, numele persoanelor din componența juriilor
naționale și a juriului UE vor fi publicate pe site-ul web al
campaniei „Europa pentru pacienți”. 
Cei 27 de finaliști vor fi invitați la Bruxelles în toamna
anului 2009, pentru a asista la un seminar media pe teme din domeniul
sănătății și pentru a participa la o prestigioasă
ceremonie de decernare a premiilor prezidată de comisarul Vassiliou.
Premiul întâi va fi de 5 000 EUR, premiul al doilea, de
3 000 EUR, iar premiul al treilea, de 2 000 EUR. 
Premiul european pentru jurnalism în domeniul
sănătății și campania „Europa pentru
pacienți” sunt finanțate în cadrul celui de-al doilea
program de acțiune comunitară în domeniul
sănătății 2008-2013.
Se intenționează ca acest premiu să devină un eveniment
anual, iar domeniul de aplicare al acestuia va fi, în cele din urmă,
extins pentru a include și mass-media audiovizuale. Acest lucru va depinde
de succesul și de experiența dobândită în cadrul
acestei prime competiții.
Pentru a trimite un articol și pentru informații suplimentare
privind premiul european pentru jurnalism în domeniul
sănătății, consultați site-ul web al campaniei
„Europa pentru pacienți”: 
http://ec.europa.eu/health-eu/europe_for_patients/index_en.htm
Cel de-al doilea program de acțiune comunitară în domeniul
sănătății 2008-2013: 
http://ec.europa.eu/health/ph_programme/pgm2008_2013_en.htm
