IP/09/317
Bruxelles, 25 februarie 2009Comisia întâlnește
angajatorii și sindicatele pentru a aborda criza economică
și pentru a lua măsuri cu privire la ocuparea forței de
muncăAstăzi, Comisia Europeană
și-a continuat activitatea de punere în aplicare a
Planului european de redresare economică printr-o reuniune specială cu
reprezentanții sindicatelor și ai angajatorilor la nivelul UE. Aceasta
a demonstrat existența unui larg consens cu privire la faptul că
piața internă și Planul de redresare oferă punctul de
plecare adecvat pentru abordarea crizei și pentru luarea de măsuri
referitoare la ocuparea forței de muncă în Europa și că
ar trebui aplicate măsuri ulterioare la nivelul UE.
„Abordarea crizei economice și luarea de măsuri cu privire la
locurile de muncă înseamnă cooperare”, a afirmat
președintele Barroso. „Politica adoptată de Comisie are drept
obiectiv limitarea impactului crizei asupra economiei reale și a
ocupării forței de muncă, pregătind întreprinderile
și lucrătorii pentru redresare și ajutând
cetățenii europeni să găsească locuri de muncă
viabile pentru viitor. Impactul crizei asupra ocupării forței de
muncă este evident. Pentru a opri declinul, pentru a limita pierderile de
locuri de muncă și închiderile de întreprinderi și
pentru a ajuta Europa să revină pe drumul creșterii și al
ocupării forței de muncă, avem nevoie de un parteneriat. Sunt
încântat că am această ocazie de a discuta cu partenerii
sociali modul cel mai eficient în care ne putem desfășura
activitatea și putem coopera pentru a obține rezultate.”  
În cadrul reuniunii de astăzi, Comisia și partenerii sociali
europeni (CES, Business Europe, CEEP și UEAPME) au convenit asupra
necesității de a coopera pentru a menține și a dezvolta
în continuare realizările sociale și economice ale Uniunii
Europene și ale pieței sale interne ca sursă de prosperitate,
creștere și ocupare a forței de muncă în Europa. 
De asemenea, partenerii sociali europeni au întâmpinat favorabil
Planul european de redresare economică ca fiind punctul de plecare adecvat
și și-au afirmat disponibilitatea de a garanta punerea sa în
aplicare efectivă și de a-l duce la bun sfârșit
transpunându-l în acțiuni ulterioare și dând
dovadă de ambiția necesară.
Planul european de redresare economică propus de Comisie și adoptat
de Consiliul European în decembrie definește o gamă largă de
măsuri pentru păstrarea și crearea de locuri de muncă
și pentru maximizarea capacității economiei europene de a
depăși recesiunea.
Multe dintre elementele-cheie ale Planului de redresare vor avea un impact
direct asupra forței de muncă. Printre acestea se numără
formarea pentru a menține lucrătorii în activitate și pentru
a-i ajuta să găsească noi locuri de muncă. Există
posibilități de finanțare din partea UE prin intermediul Fondului
social european și al Fondului european de adaptare la globalizare și
sunt disponibile noi surse de finanțare pentru IMM-uri.
Dezbaterea cu reprezentanții partenerilor sociali s-a concentrat asupra
propunerilor acestora cu privire la măsuri de consolidare a creșterii
și a ocupării forței de muncă, de punere în aplicare a
măsurilor privind flexicuritatea și de sprijinire a
întreprinderilor și a lucrătorilor pe parcursul recesiunii, de
încurajare a investițiilor și de susținere a puterii de
cumpărare și a cererii, de respectare a liberei circulații a
lucrătorilor și a convențiilor colective, precum și de
asigurare a continuității pieței interne. Opiniile lor vor fi
integrate în contribuția Comisiei la reuniunea informală a
șefilor de stat și de guvern care va avea loc la 1 martie, precum
și la Consiliul European de primăvară și la summitul privind
ocuparea forței de muncă, care va avea loc în luna mai. Comisia
și partenerii sociali au convenit să colaboreze îndeaproape
și să găsească modalități de a se asigura că
angajatorii și sindicatele din întreaga Uniunea Europeană pot
contribui la reușita redresării economice în Europa. 
Reprezentanții partenerilor sociali care au participat la această
reuniune: președintele Business Europe, Ernest-Antoine Seillière;
președintele CEEP, Carl Cederschiöld; secretarul general al CES, John
Monks; președintele UEAPME, Georg Toifl.
