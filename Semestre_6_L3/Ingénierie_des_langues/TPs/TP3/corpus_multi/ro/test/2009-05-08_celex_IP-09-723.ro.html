IP/09/723
Bruxelles, 8 mai 2009Politică de coeziune de talie
mondială: comisarul Hübner se adresează primei
conferințe la nivel înalt privind guvernarea regională în
context globalLa 11 mai, comisarul pentru politica
regională, Danuta Hübner va fi principalul vorbitor la o
conferință organizată la Bruxelles cu tema „Guvernarea
regională în context global”. Primul eveniment de acest gen,
conferința va reuni 300 de participanți, printre care se
numără președinți de regiuni europene și
reprezentanți ai Braziliei, Rusiei, Chinei, Canadei, Paraguayului,
Senegalului, Burkinei Faso și ai altor țări, împreună
cu organizații regionale cum ar fi OLAGI (Guvernele de nivel intermediar
ale Americii Latine) și Uniunea Economică şi Monetară
Vest-Africană. Obiectivul evenimentului este de a examina experiența
politicii de coeziune a UE și pe cea a politicilor similare din alte
părți ale lumii în contextul unui interes sporit în
această politică în cadrul relațiilor externe ale UE. O
temă cheie va fi modul de organizare a unor sisteme mai eficiente de
guvernare pentru a se asigura un impact maxim pentru politicile de dezvoltare
regională.
Înainte de conferință, comisarul Hübner a declarat:
„Țările din întreaga lume se confruntă cu probleme
similare, nu în ultimul rând cu criza economică globală, dar
și cu problemele generate de îmbătrânirea populațiilor,
cu riscurile generate de schimbările climatice și cu preocuparea
față de securitatea energetică. În Uniunea Europeană,
dezvoltăm parteneriate cu țări aflate în afara UE, ceea ce
aduce beneficii ambelor părți. Am remarcat că multe
țări manifestă un interes crescând față de modelul
reprezentat de politica de coeziune a UE și față de succesul
acestuia în promovarea unei dezvoltări regionale echilibrate și a
unor oportunități egale. Această conferință
reprezintă o excelentă oportunitate pentru a face schimb de
experiență și pentru a învăța unii de la
alții.”  
Această conferință de două zile este organizată de
către Direcția Generală pentru Politica Regională a Comisiei
Europene, în cooperare cu Direcția Generală pentru Dezvoltare,
Comitetul Regiunilor și Forumul Asociațiilor Globale ale Regiunilor
(FOGAR). În afara examinării experienței UE în domeniul
politicii de coeziune, conferința va studia diferite modele de dezvoltare,
modalități de schimb de experiență în cooperarea
transfrontalieră și rolul regiunilor europene în promovarea
parteneriatelor cu regiunile de pretutindeni.
Folosind experiența politicii europene de coeziune
În discursul său, comisarul Hübner va reaminti premisa
fundamentală a politicii de coeziune, adică promovarea coeziunii
economice și sociale prin reducerea diferențelor între nivelurile
de dezvoltare din statele membre și regiuni. În timp ce acesta
rămâne rolul principal al politicii, problemele cărora trebuie
să le facă față regiunile Europei s-au schimbat între
timp și comisarul va sublinia modul în care politica UE a evoluat
pentru a se adapta noilor realități și pentru a oferi o
replică mai strategică și mai eficace.
Danuta Hübner va pune accentul pe modul în care noile
provocări reprezentate de globalizare, schimbările climatice și
schimbările demografice au o puternică dimensiune
„teritorială” care necesită acțiuni la nivel local
și regional. Comisarul Hübner va pune în evidență
succese importante ale politicii de coeziune, dar și unele dintre
lecțiile învățate în timpul punerii în aplicare a
politicii, care ar putea fi utile pentru țări din afara Europei. 
Conferința este împărțită în trei ateliere:
Primul, „Răspunsuri regionale la probleme globale”, se
va concentra asupra contribuției diferitelor sisteme de guvernare
regională la programele de dezvoltare, atât în interiorul,
cât și în afara UE. Cel de-al doilea, „Rolul
cooperării regionale într-o lume globalizată”, va
explora implicarea sporită a regiunilor Europei în dezvoltarea
orașelor și regiunilor din restul lumii și va examina felul
în care rețelele regionale pot contribui la dezvoltare și
durabilitate. Sesiunea finală, intitulată
„Inechități regionale în țările
emergente”, va examina dimensiunea inechităților în
diferite părți ale lumii și va evalua dacă o abordare pe
baze geografice, cum este politica de coeziune a UE este cea mai eficientă
modalitate de abordare a unor astfel de inechități. 
Notă pentru redactori
UE a semnat acorduri bilaterale cu China, Rusia și Brazilia pentru
întărirea cooperării în materie de politică
regională și urmează, în viitorul apropiat, să semneze
un acord similar cu Ucraina. Printre interesele comune se află
instrumentele de susținere a unei dezvoltări regionale bazate pe
inovare, clasificarea și definirea regiunilor și planificarea
spațială. 
Parlamentul European a aprobat, de asemenea, recent, finanțarea (2
milioane de euro) pentru un proiect pilot de promovare a politicii de coeziune
la scară globală. 
Informații suplimentare privind conferința sunt disponibile la:http://ec.europa.eu/regional_policy/conferences/globalreggov/index_en.htmInformații suplimentare privind relațiile internaționale
în politica de coeziune a UE sunt disponibile la: 
http://ec.europa.eu/regional_policy/international/index_en.htm
