IP/09/300
Bruxelles, 20 februarie 2009În cinci ani de la extindere, Uniunea
Europeană a produs beneficii durabile care avantajează Europa în
combaterea crizei actualeExtinderile recente ale Uniunii Europene au
reprezentat o etapă esențială în procesul de
unificare a Europei, producând beneficii pentru cetățenii din
întreaga Uniune. Din punct de vedere economic, extinderea a condus la
creșterea nivelului de trai din noile state membre, precum și la
crearea de oportunități de export și investiții în
vechile state membre. De asemenea, a contribuit la consolidarea
democrației, a stabilității și a securității pe
continentul european. O Uniune Europeană extinsă are mai multă
greutate în soluționarea problemelor de importanță
globală, fie că vorbim de schimbările climatice sau de economia
mondială și guvernanța acesteia. În ultimii cinci ani, UE a
devenit nu doar mai extinsă, ci și mai puternică, mai
dinamică și mai bogată din punct de vedere cultural. În
actualul context mondial dificil, marea provocare este de a rezista
oricărei tentații protecționiste care ar distruge beneficiile
enorme aduse cetățenilor de crearea unei piețe comune
fără frontiere, de 500 de milioane de cetățeni.
„Extinderile din 2004 și 2007 au reprezentat un moment istoric
foarte important. Acestea au pus capăt divizării Europei, au
contribuit la consolidarea democrației și au produs beneficii
economice pentru toate țările UE, respectiv o competitivitate
sporită, consolidarea creșterii economice și crearea mai multor
locuri de muncă. Nu trebuie să lăsăm criza să pună
în umbră acest succes incontestabil. Dacă suntem uniți,
putem soluționa probleme globale precum schimbările climatice sau o
nouă guvernanță financiară internațională. Prin
divizare nu vom realiza nimic”, a afirmat Joaquín Almunia,
Comisarul pentru afaceri economice și monetare.
Olli Rehn, Comisarul pentru extindere, a adăugat: „Extinderea a
reprezentat un element de stabilitate și un vector de propagare a
democrației și statului de drept în Europa. Din punct de vedere
economic, au beneficiat atât statele noi, cât și cele vechi,
precum și UE în ansamblu. Extinderea a extins spațiul de pace
și prosperitate la aproape 500 de milioane de cetățeni și a
consolidat poziția Europei pe plan mondial.” 
Au trecut cinci ani de când UE a acceptat 10 noi
membri[1[1]] din Europa
Centrală și de Est, punând capăt câtorva decenii de
divizare care au urmat Războiului Rece. Două alte state, Bulgaria
și România, au aderat în 2007. O comunicare privind „Cinci
ani de Europă extinsă” reflectă faptul că extinderea a
adus imense beneficii economice pentru ambele părți.
Uniunea Europeană extinsă este în prezent cel mai mare
spațiu economic integrat din lume, reprezentând peste 30% din produsul
intern brut mondial și mai mult de 17% din comerțul global. Acest fapt
permite Europei să fie un actor decisiv într-o lume globalizată
și să își facă auzită vocea în procesul de
influențare a globalizării în folosul cetățenilor. 
Venitul pe cap de locuitor în noile state membre a crescut de la 40% din
media vechilor state membre în 1999, la 52% în 2008, în timp ce
creșterea economică medie a fost de 5,5% pentru perioada 2004-2008,
în raport cu 3,5% pentru perioada 1999-2003. Aceasta nu a afectat vechile
state membre, a căror creștere pentru perioada 2004-2008 a fost de
aproximativ 2,2% anual, fiind similară celei din perioada 1999-2003. 
De asemenea, extinderea a crescut oportunitățile de comerț.
În 2007, aproape 80% din exporturile noilor state membre au fost
direcționate către restul UE. Același efect s-a înregistrat
și pentru vechile state membre, valoarea vânzărilor acestora
în noile state membre crescând până la 7,5% din exporturile
totale în 2007, în raport cu nivelul de 4,75% cu un deceniu în
urmă.
Șomajul în noile state membre s-a diminuat, ajungând de la
cote foarte ridicate la niveluri similare celor din restul UE - în jur de
7% în 2007. Îngrijorările din vechile state membre cu privire la
migrația masivă a forței de muncă nu s-au concretizat.
În majoritatea statelor membre gazdă, numărul lucrătorilor
migranți nu a depășit 1% din populația activă
locală, permițând compensarea deficitelor de forță de
muncă. Această migrație a avut un puternic caracter temporar
– în ceea ce privește Regatul Unit, 50% din migranții
recenți au revenit în țările de origine. 
Criza mondială actuală creează dificultăți pentru
toate țările, inclusiv UE, iar șomajul înregistrează o
creștere generalizată. 
O Uniune Europeană extinsă și puternică poate face
față mai bine acestei provocări și celorlalte existente,
decât statele membre în mod individual. UE a luat măsuri
coordonate pentru a stabiliza sistemul bancar și pentru a susține
redresarea economică. Aceste măsuri, completate de altele care sunt
în curs de pregătire, care vizează, în mod special,
restabilirea canalelor esențiale de credit în cadrul economiei, ne
permit să preconizăm o redresare treptată începând cu
sfârșitul acestui an. 
Noile state membre care se confruntă în prezent cu o
încetinire accentuată a creșterii economice, sunt sprijinite prin
fondurile substanțiale disponibile în cadrul politicii de coeziune a
UE. Mecanismul pentru balanțele de plăți permite UE să
vină în sprijinul statelor membre aflate în afara zonei euro
și care au nevoie de asistență temporară. 
Dispozițiile armonizate din domeniul concurenței și al
ajutoarelor de stat vor asigura condiții de egalitate pentru
întreprinderi. 
Strategia de la Lisabona pentru creștere economică și ocuparea
forței de muncă contribuie la identificarea acelor reforme care vor
consolida potențialul de creștere al economiilor noastre și care
le vor face mai rezistente în fața șocurilor globale. 
Comisia conlucrează cu statele membre în procesul de reprogramare a
Fondului Social European, pentru a susține menținerea locurilor de
muncă ale cetățenilor din vechile și noile state membre. De
asemenea, Comisia acționează în vederea reducerii efectelor
sociale extinse ale crizei, inclusiv prin Fondul de Ajustare la Globalizare.
Pactul de stabilitate și de creștere revizuit oferă un cadru
solid care permite stimularea cererii și creării de locuri de
muncă pe termen scurt, creând totodată condițiile pentru
menținerea caracterului solid și durabil al finanțelor publice pe
termen mediu și lung. 
http://ec.europa.eu/economy_finance/thematic_articles/article13913_en.htm
http://ec.europa.eu/enlargement/5years
[1] Republica Cehă,
Cipru, Estonia, Ungaria, Letonia, Lituania, Malta, Polonia, Slovacia și
Slovenia.
