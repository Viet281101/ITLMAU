IP/09/1697  Bruxelles, 11 noiembrie 2009 Facilitarea obținerii de probe în materie penală dintr-un stat membru în altul și asigurarea admisibilității acestora  Comisia a adoptat astăzi o carte verde care se înscrie în seria de acțiuni suplimentare vizând să amelioreze cooperarea între statele membre în legătură cu obținerea probelor în materie penală.  Comisia ia în calcul înlocuirea regimului juridic actual, fragmentat, privind obținerea de probe în materie penală printr-un instrument unic, întemeiat pe principiul recunoașterii reciproce, care să cuprindă toate tipurile de probe și să introducă standarde comune, pentru a garanta admisibilitatea acestora în instanțe.  Prin intermediul cărții verzi, statele membre și părțile implicate relevante sunt consultate cu privire la validitatea acestei abordări și cu privire la o serie de aspecte care sunt importante în acest domeniu.   Vicepreședintele Jacques Barrot, comisarul responsabil pentru justiție, libertate și securitate, a declarat:  „Confruntată cu criminalitatea transfrontalieră, acțiunea justiției nu trebuie să fie obstrucționată de diferențele existente între sistemele judiciare ale statelor membre și de lipsa recunoașterii reciproce a hotărârilor judecătorești.  În acest sens, este deosebit de important să se încurajeze cooperarea mai eficace în legătură cu obținerea tuturor tipurilor de probe în materie penală, facilitând și accelerând astfel cooperarea judiciară între statele membre.”  Normele existente în legătură cu obținerea de probe dintr-un alt stat membru sunt cuprinse într-o serie de instrumente coexistente, bazate pe diferite principii fundamentale și acoperind diferite domenii de aplicare,  ceea ce complică aplicarea normelor și poate genera confuzie în rândul practicienilor, conducând la situații în care aceștia nu folosesc instrumentul cel mai potrivit pentru o anumită probă.  În ultimă instanță, acești factori pot, prin urmare, să afecteze cooperarea transfrontalieră eficace.  Mai mult decât atât, problema admisibilității în fața unei instanțe a unei probe obținute într-un alt stat membru este abordată doar indirect, deoarece nu există standarde comune pentru colectarea de probe.  Acest lucru creează riscul ca normele privind obținerea de probe în materie penală să funcționeze în mod eficient doar între statele membre cu standarde interne similare în materie de colectare de probe. În conformitate cu obiectivele stabilite în comunicarea sa „Un spațiu de libertate, securitate și justiție în serviciul cetățenilor” din 10 iunie 2009, Comisia intenționează să adopte măsuri suplimentare pentru a îmbunătăți cooperarea între statele membre cu privire la obținerea de probe în materie penală.  Comisia ia în calcul înlocuirea actualului regim juridic privind obținerea de probe în materie penală printr-un singur instrument întemeiat pe principiul recunoașterii reciproce și acoperind toate tipurile de probe.  De asemenea, aceasta ia în calcul introducerea de standarde comune privind colectarea probelor în materie penală.  Obiectivul cărții verzi este consultarea statelor membre și a părților implicate în cauză cu privire la validitatea acestei abordări și cu privire la o serie de aspecte care sunt importante în acest domeniu.    http://www.ec.europa.eu/commission_barroso/barrot/welcome/default_ro.htm
