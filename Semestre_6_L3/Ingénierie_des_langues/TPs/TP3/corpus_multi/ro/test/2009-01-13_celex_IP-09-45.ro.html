IP/09/45
Bruxelles, 13 ianuarie 2009Protecția consumatorilor:
Comisia Europeană adoptă un standard UE privind
premergătoarele pentru a evita accidentarea copiilorÎn urma adoptării sale
oficiale de către Comisia Europeană, a fost publicat
astăzi în Jurnalul Oficial un standard de siguranță pentru
premergătoare, care va permite evitarea a numeroase accidente ale copiilor.
Datele furnizate de serviciile de urgență ale spitalelor din UE
și din SUA în ultimii 20 de ani demonstrează invariabil că
premergătoarele reprezintă un risc potențial și că
în fiecare an mii de copii necesită un tratament medical în urma
accidentelor provocate de premergătoare. Studii efectuate în Australia
indică faptul că cel puțin unul din trei copii care
utilizează premergătoarele va suferi o leziune la un moment dat. Un
alt studiu, realizat de Child Accident Prevention Trust din Regatul Unit,
estimează că premergătorul este articolul de puericultură
care provoacă leziuni celui mai mare număr de copii. Accidentele
cauzate de premergătoare, cum ar fi răsturnarea sau căderea pe
scări, pot fi foarte grave, deoarece în majoritatea cazurilor ele
provoacă leziuni la nivelul capului. Standardul UE introduce o
cerință referitoare la testele de stabilitate în cursul
fabricării premergătoarelor și prevede ca, în faza
conceperii produsului, să se acorde prioritate reducerii riscului de
leziuni. Statele membre au susținut propunerea Comisiei de a introduce
acest standard cu ocazia reuniunii Comitetului pentru siguranța
generală a produselor (GPSD) care a avut loc în noiembrie 2008, iar
Parlamentul European a întâmpinat, de asemenea, favorabil această
decizie. Standardul va oferi tuturor operatorilor economici și
autorităților de supraveghere a pieței o referință
clară, unică și rapidă privind fabricarea și importul
premergătoarelor, precum și controlul siguranței
lor.
Comisarul european pentru protecția consumatorilor, Meglena Kuneva, a
declarat: „Acest standard va contribui la siguranța celor mai tineri
și mai vulnerabili dintre cetățenii UE. Deși supravegherea
părinților sau a unui adult reprezintă cea mai importantă
garanție a protecției pentru un copil, este esențial, de
asemenea, ca fabricarea produselor pentru copii să facă obiectul unor
măsuri de precauție foarte stricte.”
Ce este un premergător?
Premergătoarele sunt dispozitive pe roți care îi ajută pe
copiii cu vârste foarte mici care nu pot încă să meargă
să se deplaseze pe picioarele lor. Ele sunt folosite în general
imediat ce copilul este capabil să stea în șezut fără a
fi ajutat și până când acesta este capabil să
meargă în mod autonom. Vârsta copiilor care folosesc
premergătoare variază între aproximativ 6 și 15 luni.
În ce constă problema? 
În fiecare an, în UE, premergătoarele se află la originea
a mii de leziuni ale copiilor. Accidentele provocate de
premergătoare se datorează în special căderii pe scări
sau răsturnării, în special atunci când copiii
încearcă să se deplaseze pe suprafețe denivelate, cum ar fi
pragurile sau marginile covoarelor. Leziunile rezultate în urma acestor
accidente pot fi foarte grave, deoarece, în majoritatea cazurilor, ele
afectează capul copilului.Datele privind Portugalia arată că 850 de copii cu vârste
cuprinse între 7 și 15 luni necesită tratament de
urgență în urma leziunilor provocate de
premergătoare[1].
Jumătate dintre aceste cazuri se datorează căderii pe scări
și mai mult de 60% din leziuni afectează capul. 
În Regatul Unit, Child Accident Prevention Trust estimează că
premergătoarele cauzează mai multe accidente decât orice alt
articol de puericultură: în 2002, peste 2 350 de copii au fost
aduși la spital în urma unor accidente provocate de
premergătoare, aproape 70% dintre aceștia având vârsta mai
mică de un an. 
Un studiu al „Centre Hospitalier Universitaire de Toulouse”
efectuat între 2003 și 2006 a arătat că 178 de copii cu
vârste cuprinse între 7 și 12 luni au fost internați în
spital pentru un tratament pediatric în urma căderilor cauzate de
premergătoare. Având în vedere incidența
în creștere a leziunilor provocate de aceste dispozitive, statele
membre au solicitat stabilirea unui standard de siguranță la nivelul
UE. 
Care este procedura? 
Standardul a fost dezvoltat de către Comitetul European de Standardizare
(CEN) și este utilizat deja de autoritățile de supraveghere a
pieței din statele membre în cadrul controalelor efectuate pe
piață pentru a identifica produsele de puericultură nesigure.
Astfel de standarde UE sunt voluntare, însă se presupune
că un produs fabricat în conformitate cu un standard publicat
în Jurnalul Oficial al UE este sigur. Dacă fabricanții decid
să nu respecte standardul UE, ei trebuie să se asigure că
produsul lor garantează - cel puțin - aceleași niveluri de
siguranță și aceleași dispoziții ca cele indicate
în standard. Aceasta necesită proceduri substanțiale suplimentare
și specifice de certificare care pot fi evitate pur și simplu prin
utilizarea standardului UE de referință. De fapt, standardele UE tind
să devină normele aplicate de industrie. 
Care sunt principalele elemente și principalele noutăți
cuprinse în noul standard? 
Principalul risc legat de premergătoare este răsturnarea. Pentru a
aborda această problemă, noul standard prevede teste și
dispoziții în materie de stabilitate care reduc riscul
răsturnării. Noul standard (referință: EN 1273:2005)
conține dispoziții și teste pentru fabricarea
premergătoarelor, pentru a reduce posibilitatea copiilor de a întinde
mâna după obiecte periculoase și de a cădea în locuri
instabile, cum ar fi scările sau pragurile.
Avertismentele și instrucțiunile pentru adulți sunt deosebit
de importante pentru a asigura utilizarea sigură a premergătoarelor,
deoarece, în definitiv, este responsabilitatea adultului să se asigure
că mediul din jurul copilului care utilizează un premergător este
cât se poate de sigur. 
De asemenea, premergătoarele nu sunt dispozitive care îi ajută
pe copii să învețe să meargă și utilizarea
prelungită a acestora poate interfera cu dezvoltarea naturală a
capacității copiilor de a merge în mod autonom. 
Din acest motiv, standardul impune și ca premergătoarele să
poarte instrucțiuni care să atragă atenția adulților
asupra faptului că produsul nu este destinat copiilor peste o anumită
greutate sau celor care sunt încă prea mici pentru a putea sta în
șezut fără a fi ajutați. 
Pentru informații suplimentare:
http://ec.europa.eu/consumers/safety/news/index_en.htm
http://www.cen.eu/
[1] European Child Safety
Alliance Report, 2006
