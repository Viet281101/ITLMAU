IP/09/510
Bruxelles, 31 martie 2009Mediu: UE sărbătorește
30 de ani de la adoptarea Directivei
„Păsări”Prima lege a UE cu privire la protecția
naturii, Directiva „Păsări”, sărbătorește
30 de ani de la adoptare pe 2 aprilie. Legislația este una
dintre cele mai importante realizări ale politicii europene de mediu
și reprezintă un pilon central în strategia europeană
privind oprirea pierderii biodiversității. Directiva
„Păsări” a avut un rol major în stoparea declinului
câtorva dintre cele mai amenințate păsări din Europa,
în special prin rețeaua ariilor cu protecție specială (SPA -
Special Protection Areas). Datorită acțiunilor punctuale ale Uniunii
Europene, ale guvernelor naționale, ale ecologiștilor și
voluntarilor care au dorit să le pună în aplicare pe loc, multe
păsări au acum un viitor mult mai bun. Printre acestea se
numără lopătarul (Platalea leucordia), codalbul (Haliaeetus
albicilla) și vulturul imperial spaniol (Aquila adalberti). Astăzi
sunt aproximativ 5 000 de arii cu protecție specială care acoperă
peste 10% din masa terestră a UE. Acestea fac parte integrantă din
rețeaua ecologică Natura 2000. Directiva
„Păsări” este un excelent exemplu de responsabilitate
comună și cooperare între cele 27 de state membre.
Comisarul pentru mediu, Stavros Dimas, a declarat:  „Directiva
„Păsări” este una dintre poveștile de succes ale
politicii de mediu a UE. Este expresia practică a angajamentului nostru
pentru conservarea biodiversității globale. Păsările nu sunt
frumoase doar în sine și o parte neprețuită a
moștenirii noastre naturale, ci sunt, de asemenea, și indicatorii
esențiali ai sănătății mediului. Păsările
sălbatice din Europa au beneficiat din plin de standardele înalte
prevăzute de Directivă. Cu toate acestea, încă mai trebuie
să facem față unor mari provocări pentru a asigura
populații de păsări sănătoase pe termen lung. Directiva
„Păsări” este la fel de relevantă astăzi ca
și în urmă cu 30 de ani și va avea un rol important în
realizarea politicii noastre privind biodiversitatea și în
următorii ani.”
Directiva „Păsări” – o poveste de
succes
La treizeci de ani după adoptare, Directiva
„Păsări” rămâne cea mai importantă parte a
legislației UE privind protecția păsărilor din Europa. De
asemenea, această legislație este una dintre cele mai de succes
politici de mediu ale UE.
Un studiu publicat în revista „Science” a confirmat
faptul că legislația a contribuit în mod semnificativ la stoparea
declinului câtorva dintre păsările cele mai amenințate  din
Europa. Îmbunătățirea soarţii anumitor păsări
precum petrelul de Madeira (Pterodroma Madeira), pelicanul creț
(Pelecanus crispus) și cormoranul mic (Phalacrocorax
pygmaeus) se datorează, în mare parte, desemnării ariilor de
protecție specială (SPA - Special Protection Areas). O rețea de
aproximativ 5 000 de arii de protecție specială acoperă peste 10%
din masa terestră a Europei, precum și importante arii marine de
coastă.  
Directiva „Păsări” este un exemplu extraordinar de
cooperare internațională de succes. La momentul adoptării sale
în 1979, UE era alcătuită doar din nouă state membre.
Astăzi, cooperarea are loc pe întreg teritoriul Uniunii Europene
extinse, cu arii de protecție specială existente în toate cele 27
de țări.  În toată Uniunea Europeană se aplică
aceleași norme privind protecția păsărilor, iar Comisia este
riguroasă în punerea în aplicare a acestora, acționând
în instanță statele membre, acolo unde este cazul. 
Directiva „Păsări” recunoaște importanța
activităților umane, precum vânătoarea, pescuitul și
creșterea animalelor, care coexistă cu natura. Este posibil ca
majoritatea terenurilor acoperite de rețeaua Natura 2000 să continue
să se afle în proprietate privată, însă se pune accent
pe asigurarea faptului că gestionarea viitoare va fi durabilă,
atât din punct de vedere ecologic cât și economic.
Provocări viitoare
În ciuda acestui progres, bogata diversitate a UE de peste 500 de specii
de păsări sălbatice trebuie să facă față
în continuare unor presiuni importante. Conform ultimelor studii
științifice, 43% din speciile de păsări din Europa sunt
amenințate sau se află în grav declin. Acest fapt reprezintă
o provocare majoră pentru finalizarea rețelei Natura 2000, inclusiv a
componentei marine. 
De asemenea, este necesară și o protecție sporită a
păsărilor comune care depind de mediul rural în sens larg.
Schimbările din politicile agricole au dus la un declin
îngrijorător al păsărilor de câmp. Numărul
acestora a scăzut cu aproximativ 50% din 1980. Deși acest număr
este pe cale de a se stabiliza, sunt necesare eforturi suplimentare pentru o mai
bună integrare a cerințelor de protecție a păsărilor
în atât cadrul politicii agricole, cât și al altor politici,
în vederea restaurării unor specii importante precum spurcaciul
(Tetrax tetrax) și cristeiul de câmp (Crex crex). 
Sănătatea păsărilor sălbatice reflectă
presiunile importante, precum schimbările climatice, cu care se
confruntă biodiversitatea. Există deja dovezi ale unei modificări
în răspândirea unor populații de păsări.
Asigurarea unui spațiu adecvat pentru natură și adaptarea
conservării păsărilor la schimbările climatice
reprezintă principalele provocări în viitor.
Directiva „Păsări” contribuie, de asemenea, la
realizarea angajamentelor internaționale ale UE privind păsările
migratoare. Deoarece multe specii își petrec o parte din
viață în afara Europei, este esențială colaborarea cu
alte țări pe parcursul migrației păsărilor pentru a
oferi protecția necesară în vederea asigurării unor
populații de păsări sănătoase.
Context
Directiva
„Păsări” a fost adoptată ca răspuns la
preocuparea crescândă pentru declinul populațiilor de
păsări sălbatice din Europa din cauza poluării, a pierderii
habitatelor și a activităților nedurabile. De asemenea, directiva
a fost adoptată și ca o recunoaștere a faptului că
păsările sălbatice, dintre care multe sunt migratoare,
reprezintă o moștenire comună a statelor membre iar conservarea
lor eficientă presupune o cooperare internațională. 
Pentru detalii suplimentare a se vedea: 
http://ec.europa.eu/environment/nature/legislation/birdsdirective/index_en.htm
