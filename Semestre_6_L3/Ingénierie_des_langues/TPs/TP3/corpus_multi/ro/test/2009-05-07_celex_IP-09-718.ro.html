IP/09/718
Bruxelles, 7 mai 2009Summitul UE privind ocuparea
forței de muncă aprobă modalități de combatere a
creșterii șomajuluiUn summit special UE a avut loc astăzi la
Praga, dedicat abordării impactului crizei economice asupra locurilor de
muncă în Europa. Troica prezidențială
(guvernele Cehiei, Suediei și Spaniei) s-a alăturat Comisiei Europene,
angajatorilor și sindicatelor pentru a colecta cele mai bune idei cu
privire la felul în care oamenii pot fi păstrați în
câmpul muncii și ajutați să-și găsească un
nou loc de muncă dacă este cazul. Summitul a identificat zece
acțiuni pentru combaterea șomajului și crearea de noi locuri de
muncă. Comisia se va baza pe discuțiile din cadrul summitului în
formularea contribuției sale la Consiliul European din 18-19
iunie.
Președintele Barroso a declarat: „Summitul UE de astăzi,
privind ocuparea forței de muncă, este un pas semnificativ
înainte către intensificarea acțiunilor de ocupare a forței
de muncă și îmbunătățirea coordonării
acestora. Nu putem opri criza să producă șomaj. Dar dacă
acționăm acum putem reduce pierderile de locuri de muncă și
putem ajuta milioane de oameni să găsească locuri de muncă
noi și mai bune. Dacă acționăm acum, deschidem calea
către o redresare durabilă. Acțiunile UE privind ocuparea
forței de muncă nu încep și nici nu se sfârșesc cu
summitul de astăzi. Dar prin summitul de astăzi transmitem
cetățenilor că vrem ca locurile lor de muncă să
devină obiectivul numărul unu al Europei. Fac apel la toate statele
membre să se angajeze să lucreze împreună pentru
intensificarea rapidă a acțiunilor privind ocuparea forței de
muncă.”
„Prima noastră prioritate în această criză sunt
oamenii – să le păstrăm locurile de muncă și
să îi aducem înapoi la locurile de muncă cât de repede
posibil. Trebuie să folosim toate instrumentele pe care le avem la
dispoziție pentru a limita impactul crizei asupra economiei reale și,
în special, asupra oamenilor și asupra mijloacelor lor de
subzistență” a declarat Vladimir Špidla, comisar UE pentru
ocuparea forței de muncă. 
„Acest summit reprezintă un pas important în determinarea
celor mai bune modalități de combatere a șomajului și de
creare de noi locuri de muncă. Strategia noastră trebuie să se
bazeze pe un puternic dialog social, pe acțiune comună și pe
crearea unei sinergii între politicile sociale și cele economice. Nu
există compromis între valorile sociale esențiale și o
piață internă competitivă.”
Summitul a scos în evidență un consens larg al
participanților cu privire la calea de urmat. Mesajele principale convenite
pun accentul pe ideea că acțiunile viitoare privind ocuparea
forței de muncă ar trebui să se conducă după
câteva principii și să aibă drept obiectiv menținerea
locurilor de muncă și crearea altora noi; creșterea accesului la
locuri de muncă, mai ales pentru tineri, și dezvoltarea
competențelor, satisfacerea necesităților pieței forței
de muncă și promovarea mobilității. Se sugerează zece
acțiuni concrete, prin care se abordează atât provocările pe
termen scurt, cât și cele pe termen lung, care să fie puse
în aplicare la nivel național și european împreună cu
partenerii sociali:1. menținerea locurilor de muncă pentru cât mai mulți
oameni posibil, prin ajustarea temporară a programului de lucru în
combinație cu reorientarea profesională și susținută
prin finanțare publică (inclusiv din Fondul social european);
2. încurajarea antreprenoriatului și a creării de locuri de
muncă, de exemplu prin scăderea costurilor non-salariale cu forța
de muncă și prin flexicuritate;
3. îmbunătățirea eficienței serviciilor
naționale de ocupare a forței de muncă prin oferirea de
consultanță intensivă, formare profesională și
căutare de locuri de muncă în primele săptămâni de
șomaj, în special pentru tinerii șomeri;
4. creșterea semnificativă a numărului de stagii practice
și de programe de formare profesională de înaltă calitate,
până la sfârșitul anului 2009;
5. promovarea unor piețe ale forței de muncă mai incluzive
prin asigurarea de stimulente pentru muncă, politici active eficiente
pentru piața forței de muncă și modernizarea sistemelor de
protecție socială ceea ce conduce, în plus, la o mai bună
integrare a grupurilor dezavantajate, inclusiv a persoanelor cu handicap, a
celor cu nivel redus de competențe și a imigranților;
6. dezvoltarea competențelor la toate nivelurile prin
învățare de-a lungul vieții, în mod special oferind
tuturor celor care părăsesc învățământul
competențele necesare pentru a găsi un loc de muncă;  
7. folosirea mobilității forței de muncă pentru a
echilibra oferta cu cererea de forță de muncă în cel mai
eficace mod posibil;
8. identificarea oportunităților de creare de locuri de muncă
și a cerințelor de competențe și
îmbunătățirea previziunii competențelor pentru a
concepe o ofertă de formare profesională optimă;
9. asistență pentru șomeri și tineri în
inițierea de activități economice pe cont propriu, de exemplu
prin oferirea de formare profesională în gestionarea
întreprinderii și capital de inițiere sau prin scăderea sau
eliminarea impozitării asupra societăților aflate la început
de activitate;
10. anticiparea și gestionarea restructurării prin intermediul
învățării reciproce și al schimbului de bune
practici.Summitul a discutat, de asemenea, felul în care
acțiunile la nivel național și european se pot completa pentru a
se obține cel mai bun efect și cum se pot folosi la maximum
instrumentele și resursele UE, cum ar fi Fondul social european și
Fondul european de adaptare la globalizare. Ambele fonduri au fost revizuite
recent în ideea maximizării eficienței lor în perioade de
criză.
În pregătirea summitului, Comisia Europeană a organizat o
serie de sesiuni de lucru împreună cu actuala și viitoarele
președinții ale UE (la Madrid, la 15 aprilie, la Stockholm, la 20
aprilie și la Praga, la 27 aprilie). În plus, la 5 mai s-a organizat o
dezbatere specială la Bruxelles, în Parlamentul European. Acest proces
de consultare a colectat puncte de vedere din cea mai largă gamă
posibilă de părți interesate, inclusiv parteneri sociali de la
toate nivelurile, reprezentând diferite instituții UE, state membre,
servicii publice de ocupare a forței de muncă, mediul academic și
societatea civilă. 
Pentru informații suplimentare: 
Principalele mesaje ale summitului privind ocuparea forței de
muncă
http://ec.europa.eu/social/main.jsp?catId=88&amp;langId=en&amp;eventsId=173&amp;furtherEvents=yesConsolidated
report from the preparatory workshops 
http://ec.europa.eu/social/BlobServlet?docId=2623&amp;langId=enMEMO/09/223
privind summitul privind ocuparea forței de muncă 
Siteul internet al președintelui Barroso dedicat crizei:
http://ec.europa.eu/commission_barroso/president/focus/credit_crunch/index_en.htmSiteul internet al DG Ocuparea Forței de muncă / comisarului
Špidla dedicat impactului social al crizei:
http://ec.europa.eu/social/main.jsp?langId=en&amp;catId=736Infoclip: I-061271
Economic Downturn: Ocuparea forței de muncă: 
IP/09/703:
Drumul spre redresare: Politica de coeziune va ajuta Europa să iasă
din criză, afirmă comisarii Hübner și Špidla: 
MEMO/09/221:
Revizuirea Fondului european de ajustare la globalizare (EGF):
