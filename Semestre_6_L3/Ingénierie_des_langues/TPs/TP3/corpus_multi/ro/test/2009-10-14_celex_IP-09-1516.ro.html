IP/ 09/1516   Bruxelles, 14 octombrie 2009 Kosovo* - Realizarea perspectivei sale europene  Astăzi, Comisia Europeană propune marcarea unei noi etape în relațiile UE cu Kosovo. În comunicarea sa „Kosovo – concretizarea perspectivei sale europene”, Comisia propune demararea unui proces care ar trebui să aibă drept rezultat liberalizarea regimului vizelor de călătorie pentru cetățenii kosovari, precum și începerea pregătirilor în vederea încheierii unui amplu acord comercial, atunci când Kosovo va îndeplini condițiile necesare. Comisarul european pentru extindere, Olli Rehn, a declarat: „Decizia de astăzi marchează o nouă etapă. Propunem o serie de măsuri practice menite să contribuie la ameliorarea vieții tuturor cetățenilor din Kosovo. Prin aceste măsuri, Kosovo va realiza că apropierea de UE nu este un fapt abstract, dimpotrivă, aceasta va aduce beneficii reale și concrete tuturor. În acest moment facem apel la statele membre ale UE să fie de acord cu propunerile noastre, astfel încât Kosovo să țină pasul cu evoluțiile celorlalte țări din Balcanii de vest.”  Această inițiativă se înscrie în Strategia din 2009 a Comisiei privind extinderea, strategie care include, de asemenea, Raportul din 2009 privind progresele înregistrate de Kosovo. În noiembrie 2008, statele membre ale UE au salutat propunerea Comisiei de a examina mijloacele prin care UE ar putea contribui la realizarea progreselor politice și socio-economice de către Kosovo, în contextul global privind perspectiva apropierii Kosovo de Uniunea Europeană.  Astăzi, Comisia Europeană subliniază principalele domenii de politică pentru care Kosovo trebuie să identifice soluții în următorii ani și propune mijloacele prin care UE poate să acorde sprijin. În final, Comisia prezintă o serie de recomandări în domenii de politică. Comisia propune începerea lucrărilor în vederea liberalizării vizelor pentru cetățenii kosovari. De asemenea, Comisia propune pregătirea relațiilor comerciale cu Kosovo. Comisia dorește să analizeze căile prin care Kosovo să participe la unele programe ale CE și să fie angrenat în inițiative din domenii precum ocuparea forței de muncă, liberă inițiativă și educație. De asemenea, Comisia propune ca UE să intensifice dialogul politic cu Kosovo și să extindă domeniul de aplicare a asistenței financiare acordate Kosovo de către Uniunea Europeană, astfel încât să fie inclusă cooperarea transfrontalieră. Măsurile propuse de UE vor fi puse în aplicare treptat și vor depinde de progresele realizate de Kosovo.  Propunerile Comisiei nu aduc atingere poziției statelor membre ale UE cu privire la statutul Kosovo.   * În conformitate cu statutul definit prin Rezoluția  1244/99  a Consiliului de Securitate al Organizației Națiunilor Unite
