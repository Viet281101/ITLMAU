IP/09/141
Bruxelles, 28 ianuarie 2009Schimbările climatice: Comisia
prezintă propuneri pentru încheierea la Copenhaga a unui pact
mondial privind schimbările climaticeComisia Europeană și-a
prezentat astăzi propunerile pentru un nou acord mondial cuprinzător
și ambițios în vederea soluționării problemei
reprezentate de schimbările climatice și cu privire la posibilele
modalități de finanțare în acest sens. Noul pact
urmează să fie încheiat la conferința ONU privind
schimbările climatice organizată la Copenhaga în decembrie.
Pentru a limita creșterea temperaturii la mai puțin de 2°C,
țările în curs de dezvoltare vor avea nevoie de mult mai
multă finanțare de la țările dezvoltate și de la
instituțiile multilaterale pentru a putea fi ajutate să contribuie la
combaterea schimbărilor climatice. Propunerile Comisiei includ crearea unei
piețe a emisiilor de carbon la nivelul OCDE până în 2015
și a unor surse inovatoare de finanțare internațională, pe
baza emisiilor și capacității de plată ale
țărilor. 
Comisarul pentru mediu, Stavros Dimas, a declarat: „Abordarea cauzelor
și efectelor schimbărilor climatice va necesita însemnate
investiții private și publice în următoarele decenii,
însă costul acestor investiții va fi cu mult mai mic decât
dacă permitem climei să se degradeze în continuare. Planul
european de redresare economică și alte măsuri similare luate la
nivel mondial pentru a combate criza economică sunt o șansă de a
da un impuls investițiilor necesare în tehnologii cu emisii
scăzute de carbon și de a stimula, în același timp,
creșterea, inovarea și crearea de locuri de muncă. Pentru a se
ajunge la un acord în Copenhaga însă, este vital să se
găsească noi soluții de finanțare. Comunicarea de
astăzi a Comisiei are o contribuție majoră în acest sens,
furnizând o serie cuprinzătoare de propuneri în vederea sporirii
resurselor financiare și a investițiilor.” 
Obiectivul Copenhaga  
Obiectivul UE este de a limita creșterea temperaturii globale la mai
puțin de 2°C față de temperatura preindustrială,
deoarece există dovezi științifice solide conform cărora
schimbările climatice vor deveni periculoase dacă se
depășește acest prag.Acordul de la Copenhaga ar trebui
deopotrivă să stabilească obiective globale de reducere a
emisiilor și să pună bazele consolidării
capacității de adaptare la schimbările climatice a
țărilor.
Comunicarea[1] prezintă
propuneri concrete pentru atingerea acestor obiective. 
Obiective și acțiuni  
Pentru a nu se depăși pragul de 2°C, emisiile globale trebuie
să atingă maximul înainte de 2020, pentru a scădea,
până în 2050, la mai puțin de 50% din nivelurile
înregistrate în 1990. Acest lucru va necesita acțiunea atât
a țărilor dezvoltate, cât și a celor în curs de
dezvoltare. 
Țările dezvoltate trebuie să preia inițiativa
și, până în 2020, să își reducă emisiile
colective cu 30% din nivelurile înregistrate în 1990. UE a dat un
exemplu, angajându-se să reducă emisiile cu 30% dacă și
alte țări dezvoltate își asumă reduceri comparabile
și a instituit deja măsuri de reducere cu 20% a emisiilor proprii (IP/08/1998).
Comunicarea propune parametri specifici pentru a se asigura că obiectivele
naționale presupun un nivel comparabil al eforturilor. Toate
țările membre ale OCDE și statele membre ale UE, țările
candidate și potențial candidate la UE ar trebui să își
asume obiective privind emisiile. 
Țările în curs de dezvoltare, cu excepția celor
mai sărace dintre ele, ar trebui să își limiteze,
până în 2020, creșterea emisiilor colective la un nivel cu
15-30% sub nivelul care s-ar înregistra dacă nu se iau măsuri.
Această limitare ar trebui să includă o reducere rapidă a
emisiilor generate de defrișarea pădurilor tropicale (IP/08/1543).
Aceste țări ar trebui să se angajeze să adopte strategii de
dezvoltare cu emisii scăzute de carbon care să reglementeze toate
sectoarele poluatoare cheie până în 2011. Aceste strategii vor fi
evaluate de un nou mecanism internațional, care va găsi sprijinul
extern potrivit pentru acțiunile propuse. 
Finanțarea dezvoltării bazate pe emisii scăzute de carbonPentru a reduce emisiile, ar putea fi necesară creșterea
investițiilor suplimentare nete globale la aproximativ 175 de miliarde
EUR pe an în 2020, conform unor previziuni independente. Mai mult de
jumătate din această sumă va fi necesară pentru
țările în curs de dezvoltare. Până în 2020 cea mai
mare parte a acțiunilor din aceste țări vor avea costuri –
chiar și beneficii – reduse și ar trebui finanțate intern.
Sprijinul financiar internațional pentru acțiunile care
depășesc resursele interne ale unei țări ar trebui să
provină din surse precum fondurile publice și mecanismele
internaționale de creditare privind emisiile de carbon.  
Acordul de la Copenhaga ar trebui, de asemenea, să furnizeze
țărilor un cadru de sprijin în vederea adaptării la
schimbările climatice inevitabile. Tuturor țărilor dezvoltate
și în curs de dezvoltare ar trebui să li se impună
elaborarea de strategii naționale de adaptare. Ar trebui să se
furnizeze sprijin pentru adaptare țărilor cel mai puțin
dezvoltate care sunt cele mai vulnerabile și statelor insulare mici în
curs de dezvoltare. 
UE ar trebui să exploreze posibilele surse inovatoare de
finanțare internațională pe baza principiului
„poluatorul plătește” și a capacității de
plată. Statele membre UE ar putea folosi totodată o parte din
veniturile viitoare generate de comercializarea certificatelor de emisii în
cadrul sistemului UE de comercializare a emisiilor (ETS) pentru a sprijini
țările în curs de dezvoltare. 
Piața mondială a carbonului
UE ar trebui să urmărească dezvoltarea, până în
2015, a unei piețe a carbonului la nivelul OCDE prin conectarea
sistemului ETS propriu la alte sisteme de limitare și comercializare
comparabile pentru a diminua schimbările climatice și pentru a
strânge fonduri în scopul combaterii acestora. Piața ar trebui
extinsă pentru a cuprinde marile economii emergente până în
2020 în vederea creării unei piețe mondiale a carbonului.
Ar trebui restructurat Mecanismul de dezvoltare nepoluantă (MDN) din
cadrul Protocolului de la Kyoto. În cazul țărilor în curs de
dezvoltare avansate și al sectoarelor economice foarte competitive, MDN ar
trebui înlocuit treptat cu un mecanism sectorial de creditare și cu
sisteme de limitare și comercializare. 
Etape următoare
Comunicarea se adresează Consiliului, Parlamentului și organismelor
consultative ale UE. Se așteaptă ca răspunsul Consiliului să
fie primit în luna martie.  
A se vedea, de asemenea, MEMO/09/34
Informații suplimentare 
http://ec.europa.eu/environment/climat/future_action.htm
[1] Către
încheierea la Copenhaga a unui acord cuprinzător privind
schimbările climatice COM(2009) 39
