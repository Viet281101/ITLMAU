IP/ 09/1540   Bruxelles, 19 octombrie 2009 Nouă europeni din zece continuă să sprijine puternic ajutorul pentru dezvoltare, în ciuda încetinirii creșterii economice  Eurobarometru nr. 318  Eurobarometrul special „Ajutorul pentru dezvoltare în contextul tulburăr ilor economice”  În perioada premergătoare celei de-a patra ediții a Zilelor Europene ale Dezvoltării, un Eurobarometru special privind „Ajutorul pentru dezvoltare în contextul tulburărilor economice” arată că criza care afectează țările europene nu a afectat și sprijinul public față de ajutorul pentru dezvoltare, care rămâne în continuare la un nivel ridicat.  Aproximativ 90% dintre europeni continuă să creadă că dezvoltarea este importantă și 72% dintre europeni sunt în favoarea onorării sau majorării angajamentelor actuale privind ajutoarele pentru lumea în curs de dezvoltare.  „Acest sondaj arată în mod clar faptul că cetățenii se așteaptă ca guvernele lor și Comisia Europeană să depună eforturi pentru a contribui cu fonduri pentru dezvoltare” , a declarat Comisarul UE pentru dezvoltare și ajutor umanitar, Karel De Gucht.  „Chiar și în contextul crizei economice, fac din nou apel la statele membre ale UE să își onoreze angajamentele de a majora ajutorul pentru dezvoltare până la 69 de miliarde de euro în 2010, pentru a atinge valoarea propusă pentru jumătatea perioadei în cadrul Obiectivelor de dezvoltare ale mileniului”.  O mare majoritate a cetățenilor europeni ( 61%) consideră că Europa poate contribui în mod pozitiv la dezbaterea pe tema dezvoltării globale.  „ Europenii înțeleg din ce în ce mai bine de ce este importantă dezvoltarea.  Ei cer o reflectare mai amplă a chestiunilor de dezvoltare în mass-media națională”, spune vicepreședintele Comisiei și comisarul pentru strategia de comunicare, Margot Wallström.   În mod interesant, criza economică nu este considerată ca o provocare gravă pentru țările în curs de dezvoltare.  Unul din doi europeni consideră sărăcia ca fiind cea mai mare provocare cu care se confruntă țările în curs de dezvoltare, plasând-o mai presus de criza economică și alimentară (35%).  Europenii par să înțeleagă că, dincolo de criză economică, se află de fapt problema structurală copleșitoare a sărăciei.  Alte rezultate interesante:     Doi din trei europeni menționează motivații bazate pe interese personale pentru acordarea de ajutor ( 64%), și anume comerțul, terorismul, migrația și relațiile politice cu țările terțe.     Nu există lipsă de interes, din moment ce 42% dintre europeni ar dori o reflectare mai amplă a chestiunilor de dezvoltare în cadrul mass-media.    74 % dintre europeni nu au auzit niciodată de Obiectivele de dezvoltare ale mileniului, dar ponderea lor a scăzut față de 2007 (80%).    Context  Raportul detaliază constatările făcute la nivelul întregii UE, precum și situațiile individuale pentru fiecare țară.  Acestea arată că cooperarea în domeniul dezvoltării duce la o mai mare apropiere în cadrul Uniunii Europene.  Eficacitatea ajutorului necesită o coerență și un consens mai mare între statele membre.  Sondajele europene arată că, începând din 2004, diferențele dintre țări se estompează, în special dintre țările care au aderat la UE din 2004 și celelalte state membre. Sunt disponibile date privind educația, vârstă și datele socio-economice ale respondenților.  Eurobarometrul special nr. 318 privind „Ajutorul pentru dezvoltare în contextul tulburărilor economice” a fost realizat în perioada mai-iunie 2009.  Scopul acestuia a fost de a evalua dacă încetinirea creșterii economice a afectat sprijinul public față de cooperarea pentru dezvoltare în țările europene.  Deși impactul crizei asupra modului în care europenii estimează importanța ajutorului de dezvoltare a fost motivul acestui sondaj, acest studiu foarte recent face parte dintr-o serie de alte studii care se concentrează pe explorarea gradului de sensibilizare a europenilor față de chestiunile de dezvoltare începând cu 2004.  Acolo unde este cazul, sunt realizate comparații cu rezultatele studiilor anterioare.  Versiunea integrală a raportului:     http://ec.europa.eu/public_opinion/archives/eb_special_en.htm    Adresa web    http://ec.europa.eu/development/index_en.cfm
