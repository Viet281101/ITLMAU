IP/09/ 1049  Bruxelles, 29 iunie 2009 Comisia salută angajamentul industriei de profil de a produce un încărcător comun pentru telefoanele mobile  Incompatibilitatea încărcătoarelor telefoanelor mobile constituie un inconvenient major pentru utilizatori și generează deșeuri care ar putea fi evitate.  De aceea, Comisia a invitat industria de profil să formuleze un angajament voluntar în vederea soluționării acestei probleme, evitându‑se astfel să se recurgă la instrumente legislative.  Prin urmare, principalii producători de telefoane mobile au acceptat să armonizeze încărcătoarele din UE.  În cadrul unui memorandum de înțelegere, prezentat astăzi Comisiei, industria de profil se angajează să asigure compatibilitatea încărcătoarelor pe baza unui conector micro USB.  În plus, vor fi elaborate noi standarde UE care să asigure utilizarea îndelungată a încărcătoarelor în condiții de siguranță, facilitând transpunerea în practică a memorandumului de înțelegere.  Prima generație de telefoane mobile noi cu încărcător comun ar trebui să ajungă pe piața UE începând cu anul 2010.   Vicepreședintele Günter Verheugen, responsabil cu politica privind întreprinderile și industria, a declarat:  „Mă bucur foarte mult că industria de profil a ajuns la un acord care va simplifica în mod semnificativ viața consumatorilor.  Aceștia își vor putea încărca telefoanele mobile oriunde, utilizând noul încărcător comun.  În plus, acordul va reduce în mod semnificativ deșeurile electronice, deoarece consumatorii nu vor mai fi nevoiți să arunce încărcătoarele atunci când cumpără telefoane noi.  De asemenea, sunt extrem de încântat că s-a ajuns la această soluție pe baza autoreglementării.  Prin urmare, Comisia nu consideră că ar fi necesară o inițiativă legislativă.”  În momentul de față, în UE există un exces de încărcătoare destinate telefoanelor mobile. Multe dintre acestea pot fi utilizate numai pentru încărcarea unui anumit model de telefon mobil. Aproape fiecare gospodărie deține o colecție de încărcătoare devenite inutile. Încărcătoarele vechi generează actualmente mai multe mii de tone de deșeuri pe an.   În cadrul unor negocieri intense și constructive cu Comisia Europeană, producătorii de telefoane mobile au convenit să rezolve această problemă.  Într-un memorandum de înțelegere prezentat Comisiei, industria de profil se angajează să asigure compatibilitatea noilor telefoane mobile adaptate pentru transferuri de date („data-enabled”) pe baza conectorului micro USB utilizat ca interfață pentru încărcare.  Se preconizează că acest dispozitiv va oferi o bună capacitate de încărcare.  Pe viitor:    Viața utilizatorilor de telefoane mobile va fi mai ușoară.   Numărul de încărcătoare va fi redus.   Va exista un impact pozitiv asupra mediului.    Memorandumul de înțelegere va fi însoțit de un nou standard UE.  Acest standard va ..aranta utilizarea în condiții de siguranță a telefoanelor mobile, precum și evitarea problemelor de interferențe radio.  Comisia Europeană continuă să colaboreze îndeaproape cu producătorii, pentru a se asigura că memorandumul va putea fi transpus în practică în mod rapid.  Se preconizează că prima generație de telefoane mobile noi cu încărcătoare universale va ajunge pe piața UE începând cu anul 2010.  Memorandumul a fost semnat de următoarele companii:  Apple, LG, Motorola, NEC, Nokia, Qualcomm, Research In Motion (RIM), Samsung, Sony Ericsson și Texas Instruments.  Comisia apreciază faptul că memorandumul de înțelegere nu va împiedica inovarea în cadrul acestei piețe aflate în evoluție rapidă prin decizia de a utiliza o anumită tehnologie pe timp nelimitat.  Astfel, când va fi oportun, memorandumul de înțelegere va fi adaptat la tehnologiile viitoare în materie de încărcare a telefoanelor mobile.  A se vedea, de asemenea   MEMO/09/301   .    Mai multe informații       http://ec.europa.eu/enterprise/rtte/index_en.htm
