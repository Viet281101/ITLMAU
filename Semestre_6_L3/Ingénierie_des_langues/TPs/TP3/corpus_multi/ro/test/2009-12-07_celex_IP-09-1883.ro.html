IP/09/1883   Bruxelles, 7 decembrie 2009 Comisia lansează votul online privind noul logo comunitar pentru produse bio  Începând de astăzi, Direcția Generală Agricultură și Dezvoltare Rurală a Comisiei Europene invită toți europenii să își exprime opțiunea în faza finală a concursului privind logoul comunitar pentru produse bio.  Site-ul web   http://ec.europa.eu/agriculture/organic/logo/index.htm   va găzdui votul online, cele trei logouri care au ajuns în faza finală urmând să fie afișate pe acest site până la 31 ianuarie.  Noul logo are ca scop sporirea protecției consumatorilor și promovarea agriculturii ecologice.  Spre deosebire de logoul actual, noul logo va fi obligatoriu pentru toate produsele bio preambalate care provin din cele 27 de state membre și îndeplinesc standardele de etichetare.  „Prin acest vot online, Comisia Europeană vrea să se asigure că noul logo va fi pe placul unui număr cât mai mare de oameni.  În același timp, acest proces de selecție deschisă contribuie la obiectivul mai larg de a face ca oamenii să conștientizeze importanța sectorului agriculturii ecologice”, a declarat Mariann Fischer Boel, Comisarul pentru agricultură și dezvoltare rurală.   Noul logo trebuie să reprezinte Comunitatea atât în interiorul cât și în afara granițelor ei.  Trebuie să fie ușor de reținut și de asociat cu UE și cu agricultura ecologică, fără a folosi cuvinte sau litere.   Pentru această dificilă sarcină, Comisia Europeană a apelat la studenți la arte și design din întreaga Europă, lansând un concurs privind logoul comunitar pentru produse bio, care s-a desfășurat în perioada aprilie-iunie 2009.  În total, 3 422 de viitori designeri și-au prezentat propunerile inovatoare.  După încheierea concursului s-a încheiat, un juriu compus din specialiști renumiți pe plan internațional a selectat cele trei logouri care vor intra în faza finală a concursului.
