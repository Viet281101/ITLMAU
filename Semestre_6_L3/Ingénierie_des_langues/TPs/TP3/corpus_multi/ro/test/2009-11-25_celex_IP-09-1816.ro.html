IP/09/1816  Bruxelles, 25 noiembrie 2009  Reforma educației în UE:  există progrese importante, dar rămân încă multe de făcut  Deși a existat o ameliorare globală a performanțelor educației și formării în UE, progresele sunt prea lente, ceea ce înseamnă că majoritatea obiectivelor de reformă stabilite pentru anul 2010 nu vor fi atinse.  Recesiunea economică pune în evidență nevoia urgentă de reformare și de investiții continue și direcționate în sistemele de învățământ și formare profesională, pentru a răspunde unor provocări esențiale de natură economică și socială.  Acestea sunt principalele concluzii ale celor două rapoarte asupra progreselor privind reformele învățământului și cooperarea europeană, prezentate astăzi de Comisia Europeană.  Maroš Šefčovič, comisarul european pentru educație, formare profesională, cultură și tineret, a declarat:  „Reformele educației din UE au înregistrat progrese importante, dar în prezent este important să nu pierdem ritmul.  În special, avem nevoie de o creștere cantitativă și calitativă a investițiilor în educație și formare profesională, pentru a îmbunătăți nivelul de pregătire profesională al europenilor, precum și capacitatea noastră de inovare pe termen lung.”  1. Raportul intermediar al Comisiei privind realizarea obiectivelor de la Lisabona din domeniul educației și al formării – indicatori și criterii de referință 2009  Acest raport anual analizează progresele statelor membre în ceea ce privește realizarea a cinci criterii de referință esențiale în domeniul educației și formării profesionale pentru anul 2010.     Deși s-au realizat progrese, îndeplinirea a patru dintre cele cinci criterii de referință pentru 2010 în domeniul educației și formării profesionale este puțin probabilă. Singurul criteriu îndeplinit este cel referitor la creșterea numărului absolvenților de studii de matematică, știință și tehnologie. Trei criterii de referință nu au fost îndeplinite, în ciuda progreselor realizate: participarea adulților la învățarea continuă, reducerea cazurilor de abandon școlar timpuriu și creșterea numărului de absolvenți ai învățământului secundar superior. Se constată chiar o deteriorare a unuia dintre criteriile de referință față de anul 2000: capacitatea de lectură a adolescenților cu vârsta de 15 ani.    Printre aspectele pozitive se numără creșterea numărului de copii cu vârste foarte mici încadrați în sistemul de învățământ, precum și participarea globală la educația inițială și nivelul de educație al cetățenilor UE în general. Din anul 2000, numărul adulților făcând parte din populația activă (cu o vârstă între 25 și 64 de ani) cu un nivel scăzut de studii s-a redus cu peste un milion de persoane pe an. Totuși, această categorie continuă să cuprindă 77 milioane de adulți, sau aproape 33% raportat la întreaga UE.   Alte domenii în care s-au realizat progrese includ învățarea limbilor străine în școli și mobilitatea studenților din învățământul terțiar, care au crescut cu peste 50% din anul 2000.    2. Proiect de raport intermediar comun din 2010 privind punerea în aplicare a programului de lucru „Educație și formare profesională 2010”  Acest raport bienal, elaborat pe baza contribuțiilor naționale și adoptat de Consiliul Educație și de Comisia Europeană, evaluează progresele globale și stabilește prioritățile pentru viitorul cooperării în domeniul educației și formării profesionale. Acest raport comun se concentrează asupra furnizării unor competențe-cheie la toate nivelurile educației și formării profesionale. Printre principalele concluzii se numără următoarele:    Multe țări utilizează Cadrul european privind competențele esențiale ca referință pentru reformele lor școlare.  Deși s-au realizat progrese importante în privința adaptării programelor școlare, mai rămân încă multe de făcut pentru a sprijini dezvoltarea competențelor profesorilor și actualizarea metodelor, precum și pentru a introduce noi modalități de organizare a învățării.  Principala provocare este de a se asigura că toți cei care învață, inclusiv categoriile dezavantajate, elevii din învățământul profesional și persoanele care participă la activități de formare profesională, beneficiază de metodologii inovatoare.    Alte provocări includ:  realizarea obiectivului învățării de-a lungul vieții, îmbunătățirea mobilității, creșterea gradului de deschidere și a relevanței educației și formării profesionale în raport cu necesitățile pieței forței de muncă și ale societății.  Este necesar să se acorde o atenție deosebită stabilirii de parteneriate între lumea educației și formării profesionale și lumea muncii.    Cuantumul investițiilor pentru fiecare student a crescut, din anul 2000, la toate nivelurile educației.  Cu toate acestea, creșterea cheltuielilor în raport cu numărul de studenți a fost mai lentă în educația terțiară față de celelalte tipuri de educație.  Statele membre ale UE ar trebui să investească în medie peste 10 000 de EUR pe an în plus pentru fiecare student din învățământul superior pentru a atinge nivelul din SUA (aproape 200 de miliarde EUR pe an).  Această diferență se explică în principal prin nivelul investițiilor private din instituțiile de învățământ superior din SUA.   Care sunt următorii pași?  Raportul comun va fi prezentat Consiliului Educație la data de 26 noiembrie 2009, pregătindu-se adoptarea sa oficială de către Consiliul Educație în februarie 2010.  Principalele sale concluzii vor contribui la dezbaterile privind viitorul Strategiei UE pentru creștere economică și ocuparea forței de muncă din cadrul Consiliului European de primăvară din 2010 .  Pentru mai multe informații:   MEMO/09/520  :  Întrebări frecvente:  raportarea progreselor privind punerea aplicare a programului de lucru „Educație și formare profesională 2010”   Comisia Europeană:  Progresele privind realizarea obiectivelor de la Lisabona din domeniul educației și al formării – indicatori și criterii de referință, raportul 2009:   http://ec.europa.eu/education/lifelong-learning-policy/doc1951_en.htm    Raport intermediar comun al Consiliului și Comisiei privind punerea în aplicare a programului de lucru în domeniul educației și formării profesionale 2010     http://ec.europa.eu/education/lifelong-learning-policy/doc1532_en.htm     Broșură:  Cinci criterii de referință pentru educația din Europa [cu date pentru diferitele țări]:   http://ec.europa.eu/education/lifelong-learning-policy/doc/benchmarks_en.pdf    Comisia Europeană:  Strategia și cooperarea europeană în domeniul educației și formării profesionale:    http://ec.europa.eu/education/lifelong-learning-policy/doc28_en.htm
