IP/09/625
Bruxelles, 23 aprilie 2009UE consolidează legăturile cu
țările vecine și continuă să sprijine reformele
acestoraÎn rapoartele sale anuale de activitate,
Comisia Europeană face bilanțul realizărilor
concrete în privința reformelor înregistrate de țările
incluse în politica europeană de vecinătate (PEV) în 2008
și identifică domeniile în care sunt necesare eforturi
suplimentare. În cadrul unui document de strategie privind punerea în
aplicare a PEV, prezentat astăzi, Comisia oferă o imagine de ansamblu
a progreselor înregistrate în 12 țări PEV. De asemenea,
documentul subliniază impactul crizei financiare asupra țărilor
respective și propune o serie de modalități prin care UE ar putea
contribui la procesul de redresare a acestora. În pofida contextului
dificil din 2008, marcat de dificultăți politice și economice
și de o încetinire generală a ritmului reformelor, în
special în domeniul guvernanței, țările partenere au
realizat multe progrese în domenii importante de cooperare, cum ar fi
contacte politice mult mai strânse, comerț intensificat, o mai
strânsă cooperare în domeniul cercetării și
inovării, o mai mare mobilitate a tinerilor etc. De asemenea,
legăturile au fost substanțial consolidate prin două noi cadre
regionale care completează relațiile bilaterale diferențiate:
Uniunea pentru Mediterana și Parteneriatul estic. Documentul de strategie
este însoțit de rapoarte de țară individuale pentru fiecare
țară, completate de un Plan de acțiune al politicii europene de
vecinătate[1],
precum și de un raport sectorial.
„Anul 2008 a demonstrat în mod clar importanța
strategică a politicii europene de vecinătate. Criza economică
și financiară, conflictele violente din vecinătatea noastră
și instabilitatea politică au cu toate un impact asupra
securității și prosperității cetățenilor UE.
Prin urmare, este în continuare foarte important ca UE să ofere
vecinilor noștri un sprijin concret, punctual și credibil pentru a
crea securitate reciprocă și a ne bucura împreună de
prosperitate”, a afirmat Benita Ferrero-Waldner, comisar pentru
relații externe și politica europeană de vecinătate.
În ciuda unui context general dificil (criza economică și
financiară mondială, conflictul dintre Rusia și Georgia din
august 2008, intervenția Israelului în Gaza din decembrie
2008/ianuarie 2009), relațiile UE cu vecinii săi s-au intensificat
în 2008. Partenerii Europei au demonstrat progrese în privința
reformei economiilor lor și a creării unor mai bune
oportunități pentru societăților lor, prin eforturi de
modernizare.
Benita Ferrero-Waldner a adăugat: „În pofida contextului
internațional dificil din 2008, PEV a continuat să înregistreze
rezultate și a fost consolidată și mai mult prin două noi
inițiative: Uniunea pentru Mediterana și Parteneriatul estic.
Partenerii noștri au realizat progrese substanțiale în domenii
importante, cum ar fi comerțul, impozitarea și
îmbunătățirea mediului de afaceri, însă trebuie
să facă eforturi și mai mari în ceea ce privește
reformele politice, buna guvernanță și drepturile omului. Prin
urmare, PEV va continua să funcționeze drept instrumentul Uniunii
Europene pentru încurajarea reformelor din imediata sa
vecinătate.” 
Consolidarea cooperării politiceAstfel cum au fost invitate să o facă, Armenia, Azerbaidjan,
Georgia, Republica Moldova și Ucraina s-au aliniat marii
majorități a declarațiilor în materie de politică
externă și de securitate comună, adoptând o poziție
comună cu UE pe scena internațională.
Comisia Europeană a co-prezidat o conferință a donatorilor
pentru palestinieni (cu angajamente în valoare de 440 de milioane de
euro în 2008) și sprijină stabilizarea politică și
reconcilierea națională (reforma electorală) în
Liban.
UE a jucat un rol crucial cu privire la încheierea acordului de
încetare a focului în Georgia, în timpul conflictului
armat cu Rusia, a sprijinit integritatea teritorială a Georgiei, a trimis
fără întârziere observatori UE pe teren, a furnizat ajutor
umanitar de urgență pentru persoanele strămutate intern și a
sponsorizat discuțiile de la Geneva în vederea soluționării
conflictului. CE a co-prezidat o conferință internațională a
donatorilor pentru Georgia și a promis un ajutor în valoare de
până la 500 de milioane de euro pentru perioada
2008­2010.Stimularea integrării economice și
schimburilor comercialeUcraina a aderat la Organizația Mondială a Comerțului
și negociază cu UE un acord de liber schimb aprofundat și
cuprinzător în contextul noului acord de asociere (primul acord de
acest tip cu vecinii de la est).
Au fost definitivate studii de analiză a posibilității
încheierii unor acorduri de liber schimb aprofundate și
cuprinzătoare cu Georgia și Armenia.
Au fost încheiate negocieri comerciale privind produsele agricole
și pescărești cu Egipt și Israel, iar cu
Maroc și Tunisia sunt în curs de desfășurare.
Au început negocierile privind liberalizarea serviciilor și a
stabilirii cu Egipt, Maroc și Tunisia.
UE este principalul partener comercial al țărilor PEV. În
2008, exporturile în UE au crescut, depășind 10%, în cazul
Egiptului, Iordaniei, Libanului și
Ucrainei.Facilitarea eliberării vizelor și
lupta împotriva migrației ilegaleLa 1 ianuarie 2008 au intrat în vigoare acordurile de facilitare a
eliberării vizelor și de readmisie cu Ucraina și
Republica Moldova.
În luna octombrie 2008 a fost lansat un dialog cu Ucraina
privind vizele, în scopul instituirii unui regim fără vize, ca
perspectivă pe termen lung. A fost consolidat un dialog cu Georgia,
în vederea încheierii unor acorduri de facilitare a eliberării
vizelor și de readmisie și a lansării unui parteneriat pentru
mobilitate, cu scopul facilitării migrației legale și al
combaterii migrației ilegale. La mijlocul anului 2008 a fost lansat un
astfel de parteneriat pentru mobilitate cu Republica Moldova.
Au fost aprofundate dialogul politic și cooperarea în probleme de
securitate privind lupta împotriva migrației ilegale cu
Maroc.
Tunisia și-a actualizat echipamentul și
infrastructura pentru consolidarea controlului la frontiere și a introdus
noi pașapoarte biometrice, însă în 2008, imigrația
ilegală de origine tunisiană a crescut în mod
semnificativ.Cooperarea în domeniul justițieiAu fost îmbunătățite condițiile de formare a
judecătorilor și procurorilor palestinieni prin crearea
Institutului palestinian de formare judiciară, finanțat de CE. În
Liban se pregătește formarea specializată a
judecătorilor, procurorilor și grefierilor. 
Comisia a pus autovehicule la dispoziția poliției civile
palestiniene, sporindu-i semnificativ eficacitatea. 
Georgia a înregistrat progrese semnificative în lupta
împotriva corupției, precum și în ceea ce privește
condițiile îmbunătățite de detenție și
combaterea torturii și a relelor tratamente.
Noua legislație din Armenia privind refugiații și
azilul are drept obiectiv apropierea de standardele UE și
internaționale.Noua etapă a cooperării în
domeniul energieiAu fost lansate negocieri privind aderarea Republicii Moldova și
a Ucrainei la Tratatul de instituire a Comunității Energiei,
care include angajamente de convergență treptată cu normele UE
privind piața internă a energiei. 
Finanțarea UE este crucială pentru securitatea energetică
nucleară a Ucrainei prin modernizarea reactoarelor de tip sovietic.
CE continuă să sprijine financiar Armenia prin
asigurarea unor standarde minime de siguranță în centrala
nucleară de la Medzamor.
UE a semnat un Memorandum de înțelegere privind cooperarea în
domeniul energiei cu Egipt - un important producător de energie.
Azerbaidjan este un partener strategic pentru UE în ceea ce
privește petrolul și resursele de gaze caspice, atât în
calitate de producător, cât și de țară de tranzit.
Israel, Autoritatea Palestiniană și Comisia
Europeană au relansat cooperarea trilaterală în domeniul energiei
„Solar for Peace” (Energie solară pentru pace), iar
Autoritatea Palestiniană a elaborat planurile unei centrale solare
în Ierihon. 
Summit-ul Uniunii pentru Mediterana de la 13 iulie 2008 a confirmat
Planul solar mediteraneean drept inițiativă prioritară a
Uniunii pentru Mediterana: Procesul de la Barcelona.Consolidarea
rețelelor de transportAcordul privind transportul aerian încheiat cu Maroc în
2007 a dus la o creștere a traficului cu 17% și a permis crearea a 52
de noi linii, precum și intrarea pe piață a 12 noi companii
aeriene. Acest acord reduce tarifele și
îmbunătățește oferta pentru turiști, contribuind
totodată la dezvoltarea industriei turismului și la crearea de locuri
de muncă. Au fost lansate negocieri privind încheierea unui acord
similar cu Ucraina și sunt planificate alte negocieri cu
Georgia.
S-au semnat acorduri orizontale privind transportul aerian cu
Armenia, Israel și Iordania și au fost
lansate negocieri privind acorduri euro-mediteraneene în materie de
aviație cu Israel și Iordania.
În Caucazul de Sud a început reabilitarea liniei feroviare
Erevan-Tbilisi (Armenia-Georgia).
Contribuții financiare provenite din Facilitatea de investiții
pentru vecinătate sprijină proiecte cum ar fi: un tramvai la Rabat
și construirea unor drumuri rurale în Maroc, modernizarea
aeroportului din Chișinău și reabilitarea drumurilor din
Republica Moldova.În plus ...CE sprijină financiar ONG-urile și autoritățile locale
din Egipt, Georgia, Iordania, Teritoriile
Palestiniene Ocupate, Tunisia și
Ucraina.
Sprijinul financiar pentru reforma sistemului de
învățământ din Maroc are drept obiectiv
reducerea analfabetismului (care afectează 38% din populație, în
majoritate femei). 
Condiția femeilor și protejarea drepturilor acestora au fost
îmbunătățite în continuare în Iordania,
Tunisia și Egipt. 
Sprijinul din partea UE a permis instaurarea asigurării de
sănătate obligatorii în Maroc și constituie un factor
esențial în reforma sectorului sănătății în
Republica Moldova.
Îmbunătățirea distribuirii apei în Iordania,
finanțată de UE, răspunde nevoilor refugiaților irakieni din
regiunea Zarqa.
Mecanismul comunitar de protecție civilă a fost mobilizat în
2008 pentru a sprijini Georgia după războiul cu Rusia și
pentru a ajuta Ucraina și Republica Moldova să facă
față unor inundații grave. 
Israel (în calitate de membru asociat), Egipt,
Iordania și Maroc, în special, au participat cu succes
la primele cereri de propuneri din cadrul celui de-al 7-lea program-cadru de
cercetare.
S-a înregistrat o creștere semnificativă a numărului de
tineri din țările PEV care au participat la acțiunile de servicii
pe bază de voluntariat în cadrul programului comunitar Tineretul
în acțiune (+87,5%), precum și o creștere importantă
în ceea ce privește schimburile de tineri și tineri
lucrători (+23%).Având la bază procesul de la
Barcelona, Uniunea pentru Mediterana a revigorat relațiile Europei
cu vecinii săi din sud. De asemenea, Comisia Europeană a propus un
ambițios Parteneriat estic cu Armenia, Azerbaidjan, Belarus,
Georgia, Republica Moldova și Ucraina, care oferă un program amplu
și ambițios de aprofundare a legăturilor UE cu aceste
țări.
De asemenea, asistența UE oferită partenerilor din cadrul PEV s-a
intensificat în 2008: a fost angajată o sumă de 1,71 miliarde de
euro, comparativ cu 1,67 miliarde de euro în 2007.
Documente disponibile:
Comunicarea Comisiei către Parlament și Consiliu privind punerea
în aplicare a politicii europene de vecinătate în 2008
(Bruxelles, 23 aprilie 2009), rapoartele individuale de țară pentru
Armenia, Azerbaidjan, Egipt, Georgia, Israel, Iordania, Liban, Maroc,
Republica Moldova, Teritoriile Palestiniene Ocupate, Tunisia și
Ucraina, precum și raportul intermediar sectorial, sunt
disponibile la adresa: 
http://ec.europa.eu/world/enp/documents_en.htm
Rapoarte care rezumă situația fiecărei țări:
Armenia 	MEMO/09/182Azerbaidjan 	MEMO/09/183Egipt 		MEMO/09/179Georgia	MEMO/09/184Israel 	MEMO/09/185	
Iordania MEMO/09/186	
Liban 		MEMO/09/187
Maroc 		MEMO/09/188
Republica Moldova MEMO/09/180
Teritoriile Palestiniene Ocupate MEMO/09/181
Tunisia 	MEMO/09/178
Ucraina MEMO/09/189
Pentru informații suplimentare privind PEV:
http://ec.europa.eu/world/enp/index_en.htm
[1] Armenia, Azerbaidjan,
Egipt, Georgia, Israel, Iordania, Liban, Maroc, Republica Moldova, Teritoriile
Palestiniene Ocupate, Tunisia și Ucraina.
